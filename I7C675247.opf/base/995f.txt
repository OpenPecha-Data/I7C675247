པ ར ཡ ན དྷ རྨ ག ཎྜ ཿ ཤ པྡ སྭ ར སྭཱ མཱི གུ རུ མ ཧཱ བ ཛྲ དྷ ར ཀུ མ ར མ ཏི པཱ བ ཏོ བི མོ ཀྵ ནཱ མ བི ཛ ཧ ར། །༄༅། །རྗེ་བླ་མ་རྡོ་རྗེ་འཆང་ཆེན་པོ་གཞོན་ནུ་བློ་གྲོས་ཞབས་ཀྱི་རྣམ་ཐར་ཐེག་མཆོག་ཆོས་ཀྱི་གཎྜིའི་སྒྲ་དབྱངས་ཞེས་བྱ་བ་བཞུགས་སོ།
།

སྭ་སྟི། རྣམ་ཀུན་མཆོག་ལྡན་སངས་རྒྱས་ཞལ་འདི་གསུང་གི་སྒོ་དང་དཔལ་གྱི་བེའུ་རྟག་བཞུགས་པས། །གང་གི་ཞབས་སེན་ནོར་བུ་པདྨ་རཱ་གའི་ཕྲེང་མཛེས་གྲངས་མེད་ས་གཞིའི་ཐིག་ལེ་ཀུན་གྱི་ཅོད་པན་ནི། །ལེགས་བྱས་སྙིང་པོ་མཐོན་མཐིང་ལྕང་ལོ་སིལ་བུར་གྲོལ་བའི་ཚལ་དུ་བསྟེན་པའི་འོད་མདངས་ཀྱིས།
།སྲིད་ཞིའི་ཕུན་ཚོགས་ལྟ་ན་སྡུག་པའི་སྐྱེ་མཆེད་སྣང་མཛད་རྒྱན་གྱི་དམ་པ་དེར་ཕྱག་འཚལ། །རང་རིག་བྱེད་པོའི་སྤྲུལ་པ་འཕྲིན་ལས་བཞིའི།
།གཞན་ཕན་ཐིག་ལེ་མཆོག་མའི་ལང་ཚོ་ལ། །རྗེས་ཆགས་སྐུ་བཞིའི་རང་ཞལ་ལྷུན་གྲུབ་པ། །གང་དེས་མི་མཇེད་ཞིང་ཀུན་དགེ་བར་མཛོད། །རང་བཞིན་དཀར་པོའི་ཟླ་བ་ཆུ་ཤེལ་ཡང༌།
།འོ་མའི་རྒྱ་མཚོར་ཞུགས་པའི་དྲི་བྲལ་གྱིས། །

མཚུངས་མིན་རིགས་ཀྱི་མུ་ཏིག་ཆེས་དཀར་བས། །མཐོ་རིས་སྐྱེ་བོའི་མཐོང་ཀ་མཛེས་པ་ཐོབ། །ཡིད་འོང་རོལ་པའི་གྲོང་དང་སེར་སྐྱའི་གཞི། །ཨཽ་ཌི་ཡ་ནའི་རྗེས་མཚུངས་འདུན་ས་ཆེར། །ཉེ་དབང་ཤཱཀྱའི་གཙོ་དང་དབང་པོའི་བློ།
།ཇི་བཞིན་རྒྱལ་སྲས་འགྲོ་བའི་མིག་བུ་བལྟམས། །ངང་ཚུལ་ཕུན་ཚོགས་དཔལ་གྱི་དུམ་བུའི་དྲི། །མང་ཐོས་ལྷོ་རླུང་གསར་པ་དང་འགྲོགས་པས། །ཏིང་འཛིན་བསིལ་བའི་རེག་བདེས་ཞི་ལམ་གྱི།
།དོན་མཐུན་ཀུན་དགའི་དཔལ་དུ་སིམ་པ་ཐོབ། །གསང་ཆེན་ཙུ་ཏའི་འཁྲི་ཤིང་གཞོན་ནུ༷་རྣམས། །གྲུབ་རིགས་སྙེ་མས་སྤུད་པའི་བློ་གྲོས་ཀྱི། །ལོ་མའི་ཕང་ཕུང་འཁྲིགས་པའི་གྲིབ་བསིལ་འདི། །སྲིད་ལམ་དུབ་པའི་ཡིད་ཅན་ངལ་བསོའི་གནས།
།དབང་ཕྱུག་དམ་པའི་རིགས་ལས་ཆོས་ཀྱི་སྲིད། །རབ་བརྟན་སེང་གེའི་ཁྲི་ལ་ཞབས་

འཁོད་པའི། །ཡོངས་འཛིན་བཀའ་ཡི་ཨུཏྤལ་ཆུན་པོ་དེས། །སྐལ་བཟང་ལང་ཚོ་མ་ཡི་རྣ་བར་བརྒྱན། །སངས་རྒྱས་ཀུན་དང་རྡོ་རྗེ་ཡི། །སློབ་དཔོན་མཆོད་མཚུངས་རྒྱུད་སྡེའི་ལུང༌། །དྲང་དང་ལྡེམ་པོའི་གསུང་རབ་ཀྱི།
།ཆ་ཤས་ཙམ་ཡང་ག་ལ་ཡིན། །གསང་ཆེན་བདུད་རྩིའི་ཁུངས་འབྱིན་གཏམ། །གཎྜིའི་དབྱངས་སྙན་བསྐུལ་བ་ལ། །མིང་དང་དོན་དུ་རྗེས་མཐུན་པའི། །རྨི་ལམ་དགེ་བའི་མཚན་མའང་མཐོང༌། །ཚེ་གཅིག་ལུས་ལ་རྡོ་རྗེའི་སར།
།ཆས་པའི་སྐལ་བཟང་དམ་ཚིག་ཅན། །རྣ་བའི་བདུད་རྩི་དགའ་སྟོན་ལ། །ཚོགས་ཀྱི་འདུ་བ་འདིར་བྱོན་ཅིག །ཇི་ལྟར་ན། སྐལ་པ་བཟང་པོ་འདིའི་སྣང་འཛད་བཞི་པ་མཉམ་མེད་ཤཱཀྱའི་དབང་པོ་འཛམ་བུ་གླིང་ཆུང་ངུ་འདིའི་མི་རྣམས་ཚེ་ལོ་བརྒྱ་པས་འཚོ་བའི་དུས་ལ་ཞིང་འདིར་རྒྱལ་རིགས་མཆོག་ལ་བྱོན་ཏེ།
མཛད་པ་བཅུ་གཉིས་ཀྱི་རིམ་པས་སྐུ་དེ་ཉིད་ཀྱི་དངོས་སུ་འདུལ་བའི་དོན་རྣམས་མཐར་ཕྱུང་སྟེ།
གཟུགས་སྐུ་ཞི་དབྱིངས་སུ་བསྡུས་ནས་སྐུ་གདུང་གི་རིང་བསྲེལ་ལྷ་མིའི་བསོད་ནམས་ཀྱི་ཞིང་དུ་རྒྱས་པར་མཛད། ཐེག་པ་གསུམ་གྱི་ལམ་སྟོན་པའི་གསུང་རབ་ལྷ་དང་བཅས་པའི་འཇིག་རྟེན་གྱི་ལམ་མཚོན་དུ་རིང་ཞིག་བཞུགས་ཏེ།
ཐུབ་པའི་སློབ་མ་རྒྱལ་བའི་ཉན་ཐོས་དག་ཀྱང་ཇི་ལྟ་ཇི་སྙེད་པའི་ཆོས་སྟོན་པ་ནི། དེ་བཞིན་གཤེགས་པའི་མཐུ་ཡིན་པར་མདོ་སྡེ་ཟབ་མོ་དག་ལས་བཤད་ལ། ཁྱད་པར་རྡོ་རྗེ་ཐེག་པ་སྟོན་པའི་དམ་པ་རྣམས་ནི་སངས་རྒྱས་རྡོ་རྗེ་འཆང་ཉིད་སློབ་དཔོན་གྱི་གཟུགས་སུ་གནས་པར་རྒྱུད་སྡེ་ལས་གསུངས་པ་བཞིན།
སྐལ་པ་མཆོག་གི་གདུལ་བྱ་རྣམས་ཡིད་མཚན་རྟོག་ལས་སྐྱོབ་པའི་སླད་དུ། ཕྱི་ནང་གི་བདུད་བཞི་ལ་གཉིས་སུ་མེད་པའི་ཡེ་ཤེས།
རྡོ་རྗེའི་

དབྱུག་གུས་བསྣུན་པས་ལྔ་བརྒྱ་པ་རྣམས་ལ་འཛིན་མའི་གཞི་འདིར་རྡོ་རྗེ་སེམས་དཔར་རབ་ཏུ་གྲགས་པ། དོན་གྱི་སླད་དུ་མཚན་ནས་སྨོས་ཏེ། རྗེ་བཙུན་དམ་པ་གཞོན་ནུ་བློ་གྲོས་ཞབས་ཀྱི་རྣམ་པར་ཐར་པ་ཐེག་མཆོག་ཆོས་ཀྱི་གཎྜིའི་སྒྲ་དབྱངས་བསྐུལ་བར་བགྱིད་ལགས་སོ།
།དེ་ལ་དོན་ཚན་དུ་ཕྱེ་སྟེ་བསྙད་ན། རིགས་དག་པ་མཆོད་ཅིང་བཀུར་འོས་ཀྱི་གནས་སུ་བལྟམས་པ། རྒྱལ་བའི་བསྟན་པ་ལ་རྗེས་སུ་མཐུན་པར་ཞུགས་པ།
རང་ཉིད་གང་ནས་གཤེགས་པའི་ལམ་བཟང་སྣོད་ལྡན་ལ་གསལ་བར་མཛད་པ་དང་གསུམ་གྱི། དང་པོ་ལས་རིམ་པར་ཕྱེ་སྟེ་བསྙད་ན། རིགས་བརྒྱུད་གཅིག་ཏུ་དཀར་བ་མུ་ཏིག་གི་ཕྲེང་བ་ལྟ་བུ་ནི། སྔོན་ཇོ་བོ་ཨ་ཏི་ཤས་གསང་བའི་ཆོས་ཟབ་མོ་རྣམས་སློབ་མའི་མཆོག་དག་ལ་སྟོན་པ་ན།
འབྲོམ་རྒྱལ་བའི་འབྱུང་གནས་དང༌། ཁུ་སྟོན་ཆེན་པོ་དག་སྣང་འདྲེན་པའི་ཚོམས་ཀྱི་སྐབས་ལོ་རྒྱུས་ཀྱི་མཚམས་སྦྱོར་མཁན། ཡོན་བདག་ཤཱཀྱ་མགོན་གྱི་ཆོ་འབྲང་ཡིན་པའི་གཏམ་ཡང་སྣང༌།
ཕྱིས་དེའི་རིགས་བརྒྱུད་ལས། སྙེ་མོ་འཁྲིག་གི་ཡུལ་གྲུར་ཁྱིམ་བདག་གི་རིགས་ཤིང་སཱ་ལ་ཆེན་པོ་ལྟ་བུ་ཟམ་མ་ཆད་པ་བྱུང་སྟེ། ཕུན་སུམ་ཚོགས་པའི་འབྱོར་པ་རྒྱ་མཚོས་གང་ཞིང་རྒྱས་པར་གྱུར་ཏོ།
།རིགས་དེ་ལས་དང་པོར་མཆོད་འོས་ཀྱི་དམ་པ་མཁན་ཆེན་སངས་རྒྱས་བློ་གྲོས་ཞེས་པ་བྱུང་སྟེ། དེ་ཡང་སྙེ་མོ་འཁྲིག་ཏུ་འཁྲུངས། མཁན་ཆེན་རྡོ་རྗེ་དཔལ་བའི་མཁན་བརྒྱུད་ཀྱི་ཚོགས་ཁྲོད་དུ་རབ་ཏུ་བྱུང༌།
སྡེ་དེ་ཉིད་ཀྱི་བྱ་བ་ལས་ཀྱི་འཁོར་ལོ་རྣམས་ཇི་ལྟར་འོས་པ་མཛད་ནས། མཚུངས་མེད་གཡག་སྡེ་པཎ་ཆེན་བླ་མར་བསྟེན། འདུལ་ཕར་གྱི་གཞུང༌། དུས་འཁོར་གྱི་དབང༌།
རྒྱུད་འགྲེལ་གྱི་བཤད་པ། སྙིང་པོའི་ལམ་སྦྱོར་བ་ཡན་ལག་དྲུག་པ་གསན་

ཅིང༌། ཐུགས་ཉམས་སུ་མྱོང་བར་མཛད། ཡོལ་ཕུ་གསེར་གླིང་དུ་ཤངས་པའི་སྒྲུབ་བརྒྱུད་འཛིན་པ་གསེར་གླིང་པ་བཀྲ་ཤིས་དཔལ་ལས་ནི་གུ་ཆོས་དྲུག་སོགས་བླ་མ་ཤངས་པའི་གདམས་པ་རྣམས་དང༌། གཅོད་ཡུལ་མ་ཁྲིད་ཆེན་མོ་གསན་ཞིང༌།
ཐུགས་ཉམས་སུ་བཞེས་པས་སྡོམ་བརྩོན་མཁྱེན་པ་དང་དངོས་གྲུབ་ཀྱིས་བརྒྱན་པར་གྱུར་ཏེ། བོད་ཤིང་སྒོ་ཅན་གྱི་རྒྱལ་པོ་སྡེ་སྲིད་ཕག་མོ་གྲུ་པ་དད་མོས་ཐོབ་སྟེ། སྔ་ཕྱིར་ཆོས་མང་པོ་གསན།
ཚོགས་ཆེན་གྱི་མཁན་ཐོག་ཏུ་བཞུགས་རིང་འདུལ་བ་འཛིན་པའི་ཕྱག་ལེན་གྱི་བསྟན་པ་འཕེལ་རྒྱས་སུ་མཛད། ཀུན་སྤངས་མཛད་ནས་ཙ་རི་མཚོ་དཀར། འཕྱོས་སྟོལ་པོ་ཕུག །མཁའ་རེག་ཤ་ངོས། ཡོལ་ཕུ་རི་གོང་ནང་སོགས་དབེན་གནས་མང་པོ་རིམ་ཅན་དུ་བཞུགས།
དེ་དག་ཏུ་དབང་འཁྲིད་ཞུ་བའི་ཚོགས་པ་མང་དུ་འདུས་པ་ལ་ལྕོག་གྲྭ་མཛད། དེ་དུས་ཡོལ་མདའི་ནུབ་ཀྱི་ཆ། ཤ་མཚེར་གྱི་རི་བོའི་འདབས་ན། ནི་གསིང་གི་སྟེང་དུ་སྨན་ཆབ་ཀྱི་རྒྱུན་འབབ་བཟང་པོ་ཞིག་ཡོད་པར་ལྕོག་སྒར་དང་བཅས་ཏེ་བཞུགས།
ཆབ་དེ་སྐུ་ལ་འཕྲོད་པས་དེའི་ཉེ་འཁྲིས་སུ་དགོན་པ་མཛད་པར་བཞེད་ནས། ཐོག་མར་བསམ་གཏན་སྒང་ཞེས་པའི་བྲང་ཁང་བཏབ་ནས་བཞུགས།
དེ་ནས་སའི་སྙིང་ནོན་པར་བྲང་ཁང་ཆེ་བ་ཞིག་མཛད་པའི་གཡོས་ཁང་དེ། རྟེན་འབྱུང་ལེགས་པར་དམིགས་ནས་དུར་ཁྲོད་ཅིག་ཡོད་པར་མཛད་པའི་རྣམ་པ་ད་ལྟའང་འདུག །དེ་ནས་གྲྭ་ཁང་མང་དུ་འཕེལ།
རྒྱུད་སྡེའི་རྩེ་མོ་དུས་ཀྱི་འཁོར་ལོའི་བསྐྱེད་རྫོགས་ཉམས་སུ་ལེན་པའི་རྣལ་འབྱོར་ཕོ་མོ་རབ་བྱུང་གི་རྟགས་ཆ་ལུགས་ཚང་ཞིང༌། ངང་ཚུལ་ལ་གནས་པ་བརྒྱ་ཕྲག་དུ་མ་འདུས་པའི་དགོན་གནས་ལ་ཡོལ་རིན་ཆེན་གླིང་ཞེས་གྲགས་པར་གྱུར་ཏོ།
།བླ་མ་འདིས་དགུང་ལོ་བརྒྱ་དང་དགུ་བཞུགས། ད་ལྟ་

ཡང་སྐུ་ཆོས་ཤིག་བྱིན་རླབས་རྟེན་ལ་འདུག་པས་ཆུའི་གནོད་པ་བཟློག་ནུས་པ་སོགས་བྱིན་རླབས་ཀྱི་མཚན་མ་ཡིད་ཆེས་སུ་སྣང༌། མཁན་པོ་འདི་ལ་སྣེའུ་སྡོང་གོང་མ་ཆེན་པོ་ཁུ་དབོན་གྱིས་སྔ་ཕྱིར་སྦྱོར་དྲུག་གི་འཁྲིད་མང་པོ་གསན་དུས་ཀྱི་སྙན་འདེབས་བཀའ་ཤོག་ད་ལྟའང་འདུག་པར་བཀུར་ཆ་ཆེ་བ་གདན་ས་ཐེལ་གྱི་སྤྱན་སྔ་དང་མཉམ་པར་འདུག་ཅིང༌།
སྤྱན་སྔ་ལ་དཔལ་ལྡན་བཟང་པོ་དང། ལྷ་གཟིགས་རས་པ་གཉིས་ཀའི་བསྙེན་རྫོགས་ཀྱི་མཁན་པོ་མཛད་པས་སྡེ་ཆེ་ཕྲ་མང་པོར་སྡོམ་རྒྱུན་གྱིས་ཁྱབ༌།
ཡོངས་རྫོགས་ཀྱི་མཁས་པ་མཁན་ཆེན་རྒྱལ་མཚན་བཟང་པོ་སོགས། དོན་འཁྲིད་ཀྱི་བཀའ་དྲིན་ཐོབ་པའི་སློབ་མ་མཁས་པ་དང་མྱོང་ཅན་མང་པོ་བྱུང༌།
ཡོལ་གྱི་གདན་སར་མཁན་ཆེན་བློ་གྲོས་རྒྱལ་མཚན་ནི། མཁན་པོ་གོང་མའི་སྣག་དབོན་ཞིག་ཚོགས་ཁྲོད་དུ་རབ་ཏུ་བྱུང་ཞིང་བསྙེན་པར་རྫོགས། གྲོ་སར་དམར་སྟོན་རྒྱམ་རིན་པ་ལ་བརྟེན་ནས་འདུལ་མཛོད་ལ་སྦྱང༌།
མདོ་རྩ་ལ་ཊཱིཀྐ་ཞིག་མཛད་པ་ལེགས་པར་གྲགས། རིན་ཅེན་གླིང་དུ་དུས་འཁོར་བུ་ལུགས་ཀྱི་དཀྱིལ་ཆོག་རྒྱས་པ་ཞི་བའི་སྦྱིན་སྲེག་དང་བཅས་པ་བཙུགས་འདུག་པའི་རྒྱུན་ད་ལྟའང་བཟང་བར་ཡོད།
ཚོགས་མཁན་པོར་ཡང་ཕེབས། གདན་ས་གསུམ་པ་མཁན་ཆེན་བསྟན་པ་བློ་གྲོས་ནི། སྙེ་མོར་མཁན་ཆེན་སངས་བློའི་སྐུ་མཆེད་མི་ཆོས་པ་ཞིག་གི་སྲས་སུ་འཁྲུངས་པའི་རུས་དཔོན་ཡིན་པ་ཚོགས་སུ་རབ་བྱུང་བསྙེན་རྫོགས།
སྣེའུ་སྡོང་གོང་མ་གྲགས་པ་རྒྱལ་མཚན་གྱི་བསྐོ་འཇས་ཡོལ་དུ་བཀོད། བླ་མ་མང་དུ་བསྟེན། ཡོལ་དུ་གསང་འདུས་མི་བསྐྱོད་པའི་ཆོག་གྲྭ་བཟང་པོ་བཙུགས། འདུ་ཁང་ཆེན་མོ། གཙང་ཁང་མགོན་ཁང་རྣམས་བཞེངས།

བསྐང་གསོ་མཆོད་གཏོར་རྒྱུན་མི་འཆག་པ་བཙུགས། སྣེའུ་སྡོང་གོང་མ་གྲགས་པ་འབྱུང་གནས། རིན་སྤུངས་ནང་སོ་དོན་གྲུབ་རྡོ་རྗེ། གཞིས་ཀ་སྣེལ་པ། དུ་དབེན་ཤ། གཞན་ཡང་ལས་སྣ་ཆེ་ཕྲ་དང་བཅས་པའི་དཔོན་སློབ་ཐམས་ཅད་ལ་སྐུ་རིམ་དང༌།
སྙན་སྐུལ་བཀའ་གྲོས་ཕུལ་དུ་ཕྱིན་པ་མཛད། སྒྲོལ་དཀར་ཡིད་བཞིན་འཁོར་ལོས་བྱིན་གྱིས་བརླབས་པས་དགུང་ལོ་བརྒྱ་ལ་གཅིག་གིས་དམན་པ་བཞུགས། བཞི་པ་བློ་གྲོས་མཚུངས་མེད་འཁྲིག་ཏུ་མི་ཆོས་ཀྱི་ནང་དུ་འཁྲུངས།
ཚོགས་སུ་རབ་བྱུང་བསྙེན་པར་རྫོགས། གོང་མ་ཀུན་དགའ་ལེགས་པས་ཡོལ་དུ་བསྐོས། སྐུ་གཞོན་དུས། ལྷ་ས། རྭ་བསྒྲེང༌། རོང་ངུར་སྨྲིག་རྣམས་སུ་ཞབས་སྐོར་འབུམ་ཚོ་རེ་མཛད།
ཞི་དུལ་ཆེ། ཚུལ་ཁྲིམས་ཀྱི་དྲི་རྒྱང་རིང་པོར་ཚོར་བས། དགེ་འདུན་གྱི་དབུས་སུ་ཕེབས་དུས་ཐམས་ཅད་ཀྱི་རྟོག་ཅིང་མོས་པ་བྱེད། རྩེར་མཁན་ཐོག་ཏུ་བཞུགས་རིང་བཅའ་སྒྲིགས་ཀྱི་བཀའ་དྲིན་ཆེ་ཞིང༌།
ཡོལ་དུ་ཁོང་རང་གི་ཐུགས་དམ་བདེ་མཆོག་ལཱུ་ཧི་པའི་ཉུང་གྲྭ་ཞིག་འཛུགས་པ་མཛད་འདུག །ལྔ་པ་བློ་གྲོས་བརྟན་པ་སྙེ་མོར་འཁྲུངས། ཚོགས་སུ་རབ་བྱུང་བསྙེན་པར་རྫོགས། གོང་ཚེས་གཉིས་རིན་པོ་ཆེའི་འཇའ་ས་དང་བཅས་ཡོལ་དུ་བསྐོས།
སྨྱུག་ལྷ་པཎ་ཆེན་དང༌། ཐོན་པ་ཆོས་རྗེ་ཡོན་ཏན་རྒྱ་མཚོ་ལ་ཆོས་གསན། སྡེ་ཡངས་ཀྱི་མཁན་སར་ཕེབས། བྱ་བ་ལས་ཀྱི་འཁོར་ལོའི་མཁྱེན་པ་ཆེ་བས་དགོན་མ་ལག་ཏུ་ཉེར་མཁོའི་ཡོ་བྱད་ཀྱི་འབྱོར་པ་ཐོབ།
མཁན་པོ་འདི་དང་འཁྲུངས་ཡུལ་ཡབ་གཅིག་གི་གཅུང་པོ་དཔོན་པོ་མཚོ་སྐྱེས་ཞུ་བ་ཞིག་རྟེན་སྐྱ་བོར་བཞུགས་ཀྱང་ཡ་རབས་ཀྱི་ཚུལ་དང་མཐུན་པར་ཡོད་པས། མཁན་ཆེན་བློ་གྲོས་བརྟན་པ་གཤེགས་རྗེས།

ཡོལ་གྱི་དབང་སར་བཞུགས་ནས་འཛིན་སྐྱོང་མཛད་ཀྱང༌། འཕྲལ་ཐུགས་ལྕམ་པས། མིག་འདྲིས་ཁྱེར་བའི་དྲག་ཞན་ཀུན་གྱི་བརྙས་པས་ཅུང་ཟད་མཛད་དཀའ་བར་བྱུང་ཀྱང་ཁོང་རང་གི་ངོས་ནས་ལུགས་གཉིས་ཀྱི་ཡིག་ཚང་གོ་ཞིང༌།
སྐྱེས་སྟོབས་ཀྱི་ཤེས་རབ་ཆེ་བ། སྡིག་སྤོང་གི་གཉེན་པོ་བརྟན་པ། སྙིང་རྗེས་རྒྱུད་བརླན་པས། དབུལ་ཕོངས་དང་སྡུག་བསྔལ་ཅན་མཐོང་ན་མི་བཟོད་པར་རང་གི་གསོལ་བ་དང་ན་བཟའ་ཡང་འཕོངས་མེད་དུ་སྟེར་བས།
འཇིག་རྟེན་པའི་ཡང་དག་པའི་ལྟ་བ་དང་ལྡན་པ་དེ་ལ། ལྷ་གདོང་ནང་སོ་ལྕམ་སྲིང་དྲུག་གི་གཞོན་ཁ། ཨ་སྲས་ཨ་རྒྱལ་ཞེས་པ་ཁབ་ཏུ་བཞེས། ཡོལ་དགོན་པའི་མོ་གླིང་ཆེན་མོ་ཞེས་པར་བཞུགས་ནས་ཡབ་ཡུམ་དུ་སྨྱུག་ལ་ལྷ་གདོང་ནས།
ནང་སོས་ཞབས་ཏོག་འཁྱོངས་པར་མཛད། ལོ་འགའ་ཤས་ན། ཨ་སྲས་དྲུང་རིན་ཅེན་གླིང་གི་གཙང་གཞིས་གསེར་སྡིངས་སུ་ཕེབས་ནས་ལོ་བདུན་ཙམ་བཞུགས། ཡོལ་བླ་བྲང་གི་ནོར་གཉེར་སོགས་འཛིན་སྐྱོང་ཐམས་ཅད་སྐུ་ཞང་ལྷ་གདོང་ནས་ནང་སོ་ཆེ་བས་མཛད།
ལོ་ཉི་ཤུ་ཙམ་གདན་སར་བཞུགས་མཁན་མེད་ཀྱང༌། དགོན་པའི་འཛིན་བཀོད་གཞི་རྐྱེན་བསྡུ་གསོག་ཕུལ་དུ་ཕྱིན་པ་བྱུང་འདུག་གོ །དེ་ནས་གངས་ཅན་གྱི་ཡུལ་འདིའི་དབུས་ཀྱི་ཆ།
སྐྱིད་གཡོར་གཉིས་ཀྱི་སའི་དཔལ་ཡོན་འདུུ་ས་ན། ཡུལ་གྲུ་དུ་མ་ཡོད་པའི་ནང་ནས་ཡོལ་ཕུ་རི་གོང་ཞེས་པའི་གྲགས་པའི་བ་དན་དཀར་བ་དེར། སྔོན་གྲུབ་པའི་དབང་ཕྱུག་སངས་རྒྱས་གཉན་སྟོན་མཆོག་གི་དངོས་གྲུབ་བརྙེས་པའི་བསྟི་གནས་སུ་འགྲོ་མགོན་ཆོས་རྗེ་སྟོན་པ་སོགས་སློབ་མ་རྗེས་འབྲང་དང་བཅས་པས་གྲུབ་པའི་སྡེ་རྒྱས་པར་མཛད་ཅིང༌།
ད་ལྟ་མྱུར་མཛད་ཡེ་ཤེས་མགོན་པོའི་ཕོ་བྲང༌།
གནས་གསུམ་མཁའ་འགྲོ་

སྤྲིན་ལྟར་འདུ་ཞིང༌། དད་ལྡན་སྒོར་མི་རྒྱུན་མི་འཆད་པའི་གནས་དང་འདབ་འབྱོར་བའི་གྲོང༌། ཡུལ་གྱི་དགེ་མཚན་བཅུ་ཚང་བར། གསེར་སྡིངས་ཞེས་བྱ་བའི་ཁྱིམ་དུ། ཡབ་ནང་པ་དབོན་པོའི་མཚོ་སྐྱེས་རྡོ་རྗེ་དང༌།
ཡུམ་ཨ་སྲས་ཨ་རྒྱལ་གྱི་སྲས་སྐྱེས་བུ་དམ་པའི་རིགས་སུ་ཤེས་ལྡན་ཐམས་ཅད་ཀྱི་མཚོན་པ་ཞིག །མེ་མོ་ཕག་གི་ལོ་ལ་སྐུ་བལྟམས་པའི་མཚན་དཔལ་འབྱོར་ཞེས་པ་གསོལ་ཏེ། སྐུ་བསྐྱེད་བསྲིངས་ནས། དགུང་ལོ་བཞི་ལོན་པ་ན།
ཡབ་ཡུམ་དེ་གཉིས་ལ་སྲས་གཅུང་པོ་ཞིག་སྐུ་བལྟམས་པའི་མཚན་དབང་རྒྱལ་ཞེས་གསོལ། གཞན་ཡང་ཡུམ་མི་གཅིག་པའི་ཇོ་ལགས་ཆོས་རྗེ་བློ་གྲོས་རབ་བརྟན་ཞུ་བ་གཅིག་འབྲས་སྤུངས་བློ་གསལ་གླིང་དུ་སློབ་གཉེར་ལ་བཞུགས་པ་སྡིག་པའི་གྲོགས་པོའི་གཞན་དབང་གི་ལམ་ལས་ཉམས་ཏེ་ངན་སྤྱོད་མང་པོ་བྱེད་པ་ཞིག
།རིན་ཅེན་གླིང་གི་དགོན་གསེབ་ཏུ་བཞུགས་ནས་ཕྱོགས་གཞན་ལ་རྐུ་ཇག་ལ་ཕྱིན། དུད་འགྲོ་མང་པོ་བྱུང་བ་རིམ་གྱིས་བསད་དེ་ཤ་དམར་པོས་ནང་གང་བར་བྱས།
བག་མེད་དུ་ཟ་ཞིང་དབོན་པོ་དཔལ་འབྱོར་ཆུང་ཆུང་དེ་འཁྲིས་སུ་བཞག་ནས་ཤ་དམར་རྫ་རེ་བ་ཞིག་བྱིན་ནས་འདི་ཟོ་དང་ཟེར་བ་ལ། བུ་ཚ་ཆུང་ངུ་དེས་ཤ་མ་བླངས་པར་འདི་ལྟ་བུའི་སྐྱུག་བྲོ་ཞིང་འཇིགས་པ་ཟེར་བཤུམས་པས།
གཟུགས་འདིས་ངའི་དམའ་ཕབ་པ་ཡིན་ཟེར། གཟིམས་ཁང་གི་བད་གཡམ་ཞིག་ཕབ་ནས་སྐེ་ལ་ཉག་ཉག་ཚད་ཚད་ཀྱི་བསྡིགས་མོ་བྱེད་པ་ཞིག་ཡོད་པ་དེ།
ཁོང་རང་རྗེས་སོར་རྐྱེན་ངན་པ་ཞིག་གིས་གྲོངས་ནས། འོན་ཀྱང་སྐྱེ་བ་དྲན་པའི་ཚུལ་དུ་སྙེ་མོ་ནང་དུ་བྱུང་ཟེར་རོ། །དབོན་པོ་དཔལ་འབྱོར་འདི་སྐུ་ན་

ཕྲ་མོའི་དུས་རྩེད་གྲོགས་ཀྱི་བྱིས་པ་ན་མཉམ་མང་པོའི་གསེབ་ཏུ་བཞི་མདོ་དང་སྲང་བར་རྣམས་སུ་བྱོན་དུས་ལུག་དཀར་པོ་ཞིག་ལ་སྣ་ཁྲིད་བྱས། འཚོ་སྐྱོང་གཅེས་པར་མཛད། བྱིས་པ་གཞན་རྣམས་ཕྱོགས་བཟུང་ནས་འཐབ་མོ་བྱེད་དུས་མི་བཞུགས་པར་བྱོལ་ཏེ།
ཐ་མལ་པའི་རྩེད་མོ་མི་མཛད། ཅུང་ཟད་ནར་སོན་པ་ན། རྩེ་གྲོགས་རྣམས་འཐབ་ཏུ་མི་འཇུག་པར་ཐམས་ཅད་གྲལ་དུ་བཀོད་ནས་འཇིམ་པ་ལ་གཏོར་མའི་རྣམ་པ་མང་པོ་བཟོས།
གཡམ་པ་ཤིང་ལེབ་སོགས་ལ་རྔའི་ཚུལ་དུ་བྱས། ཆོས་སྐྱོང་ལ་གཏོར་བསྐང་འབུལ་བའི་རྣམ་འགྱུར་ཁོ་ན་མཛད། རྒྱུན་དུ་སྐུ་རྩེད་ཀྱི་རྔ་ཆུང་ཞིག་ཡོད་པ་བརྡུང་བཞིན་གླིང་བསྐོར་ལ་སྟང་སྟབས་ཀྱི་འགྲོས་མཛད་ཅིང་འབྱོན།
དེ་དུས་ཡོལ་ཐེག་ཆེན་རྩེར་ཤར་དགས་པོའི་པཎ་ཆེན་གསུམ་པ་ཀརྨ་འཕྲིན་ལས་པ་སྐུ་ན་བགྲེས་པོ་ཞིག་དབེན་པར་བཞུགས་པའི་ཁད་ཉེ་སར་ཕེབས་པ་ན། སྙན་དུ་རྩེད་མོའི་རྔ་ཆུང་གི་སྐད་ནམ་གསན་ཀྱང་དེ་འཕྲལ་དུ་རྗེའི་གསུང་ལས།
དབོན་པོ་དཔལ་འབྱོར་ཡོད་པར་འདུག །ནང་དུ་བོས་གསུང་སྐུ་འཁྲིས་སུ་གདན་རེ་བཏིང་འདིར་སྡོད་གསུང༌། གསོལ་ཇ་དང་བུ་རམ་སོགས་བཞེས་སྤྲོའི་གནང་སྐྱོང་མཛད།
སྐུ་ཞང་ལྷ་གདོང་ནས་ནང་སོ་སྐུ་མཆེད་དང་ལྷན་དུ་བཀའ་དབང་གསན་པ་དང༌། མཇལ་ཁ་ལ་ཡང་ཡང་ཕེབས་དུས་རྗེ་འཕྲིན་ལས་པས་ཁོང་རང་གི་ཉེ་གནས་ཆོལ་བཀའ་གནང་སྟེ། གསོལ་ཇའི་དུས་དབོན་པོ་འདི་ལ་སྔོན་ལ་དྲོངས་གསུངས།
ནང་སོ་ཞལ་ངོ་ལ་བཙུན་ཆུང་ལ་ཇ་སྣ་གཏད་བསམ་པ་མ་མཛད། ཁྱེད་རང་ཚོས་བདག་རྐྱེན་མཛད་དགོས་པའི་མི་ཡིན་མོད་གསུངས། ཡབ་ཡུམ་རྣམས་སྐུ་འཁྲིས་སུ་བྱོན་དུས་དཔོན་པོ་དཔལ་འབྱོར་འདི་

ཆོས་པ་རང་ཞིག་ཡོང་བ་ཡོད་པས། འདི་ལ་བཙུན་པ་མགྱོགས་པོ་ཚོལ། ཞེས་ཡང་ཡང་གསུང་ཞིང་ཐར་པའི་ལམ་དུ་དབུགས་འབྱིན་པར་མཛད་དོ། །གཉིས་པ་རྒྱལ་བའི་བསྟན་པ་ལ་རྗེས་སུ་མཐུན་པར་ཞུགས་པའི་གཏམ་དུ་བྱ་བ་ནི།
དགུང་ལོ་བདུན་གྱི་སྟེང་དུ་ཕེབས་པའི་ཚེ། སྔར་བཀས་བསྐུལ་བ་བཞིན། རྗེ་འཕྲིན་ལས་པའི་དྲུང་དུ་སྐྱབས་གསུམ་འཛིན་པའི་དགེ་བསྙེན་ནོད་པའི་མཚན་གཞོན་ནུ་བློ་གྲོས་ཞེས་པ་གསོལ་བར་མཛད། སྨིན་པ་གསུམ་ཤས་ཆེ་བའི་སྤྱོད་ཚུལ་རང་ཤུགས་ཀྱི་དག་ཅིང་དགེ་བས་སྐྱབས་འགྲོའི་བསླབ་བྱ་བླང་དོར་ལ་གནས་པའི་ངང་ནས་ཀློག་ཡིག་གི་སློབ་དཔོན་མཁས་པ་བསྟེན་ནས་སྦྱངས་དར་མཛད་པས།
ལྗགས་ཀློག་ཀྱང་དག་ཅིང་སྙན་ལ་ཆོད་ཆེ་བ་དང༌།
ཕྱག་བྲིས་ཀྱང་འབྲུ་ལེགས་ཤིང་ཀློག་བདེ་བ་ཞིག་གོ །དེ་ནས་དགུང་ལོ་བཅུ་གསུམ་བཞེས་སྐབས། ཡབ་ཡུམ་དང་ནང་སོ་རྣམ་པས་གདན་དྲངས་ཏེ། རྩེར་ཚོགས་ཁྲོད་དུ་མཁན་ཆེན་ནམ་མཁའ་བཀྲ་ཤིས་ཀྱི་དྲུང་དུ་བར་མ་རབ་བྱུང་གི་བསླབ་པ་བཞེད་ཏེ་བསྲུང་སྡོམ་དག་པའི་ཕུལ་དུ་ཕྱིན་པ་ནི་ཕྱོགས་རེ་ཙམ་གྱིས་མཚོན་ན།
སྐུ་ན་ཕྲ་དུས་དེ་ནས་བཟུང་སྟེ་སྐུ་ཇི་སྲིད་འཚོ་བའི་མཐར་ཐུག་གི་བར་དུ།
མྱོས་བྱེད་ཀྱི་དྲི་ཙམ་ཡང་མི་བསྟེན། གསན་སྦྱོང་གི་དུས་ན་ཡང་ཞལ་ཇི་ལྟར་སྐྱེམས་ཀྱང་སིང་པོ་ཙམ་ཡང་མི་བཞེས། དེ་བཞིན་དུ་ཕྱི་དྲོའི་ཁ་ཟས་དང༌། ན་བཟའ་ཡང་ཕུ་ཐུང་སོགས་སྦུ་གུ་ཅན་གྱི་རིགས་མི་འཆང༌།
སྐུ་འཁྲིས་སུ་དགེ་སློང་དགེ་ཚུལ་ཡོད་པ་རྣམས་ལ་ཡང་བསླབ་བྱ་ཕྲ་རགས་འདི་རྣམས་ལ་ནན་ཏན་དུ་མཛད་པས་རབ་ཏུ་བྱུང་བའི་བསྟན་པའི་མིག་རྒྱན་བཟང་པོར་གྱུར་ཏོ། །ལོ་དེ་ནང་དུ་དཔལ་ལྡན་ས་སྐྱ་པའི་ཟབ་ཆོས་མཐའ་དག་གི་གསང་མཛོད།
བསྟན་པའི་སྲོག་

ཤིང་ཆེན་པོ་ཚར་ཆེན་ཆོས་ཀྱི་རྒྱལ་པོ་སྟོད་ལུང་པ་ར་བ་སོགས། སྡེ་དཔོན་ཆ་ཕྲ་དུ་མ་དང༌། ཞལ་སློབ་ཕྲ་རགས་དུ་མས་སྤྱན་དྲངས་ཏེ། དབུས་ཕྱོགས་སུ་ཕེབས་སྐབས་ཤིག །རྩེ་ཚོགས་ཁྲོད་དང༌། རྩེས་དང་བསམ་གཏན་གླིང་ལ་ཆེད་གཏད་དུ་རྩོལ་ནས་ཕེབས་སྐབས།
ཚོགས་པའི་གྲྭ་བ་མང་པོས་གཟིམས་ཁང་གསར་མར་སྤྱན་དྲངས་ནས་གསོལ་བ་བཏབ་པའི་ངོར་ཀྱེ་རྡོར་མན་ངག་ལུགས་དང༌། བདེ་མཆོག་ལཱུ་ཧི་པའི་དབང༌། ནཱ་རོ་མཁའ་སྤྱོད་ཀྱི་བྱིན་རླབས།
གུར་ཁྲོ་བཅུ་དང༌། ལྷ་བརྒྱད། ཞལ་བཞི་པ་བསྙེན་དུས་མགོན་པོའི་རྗེས་གནང་རྣམས་སྩལ་ཏེ། དགེ་བའི་བཤེས་གཉེན་དང་གཞན་སྣོད་རུང་མང་པོ་ཡང་སྨིན་པར་མཛད་པའི་སྐབས། དབོན་རིན་པོ་ཆེ་གཞོན་ནུ་བློ་གྲོས་པ་ཡང་དེ་ན་བཞུགས་པས།
དབང་རྗེས་གནང་དེ་ཐམས་ཅད་ཚང་བར་གསན་པའི་ནཱ་རོ་མཁའ་སྤྱོད་ཀྱི་བྱིན་རླབས་ཚུགས་དུས་བཟླས་ལུང་གི་སྐབས། ཨོཾ་གསུམ་མ་རྒྱུན་བཟླས་ཆག་མེད་ཀྱི་དམ་བཅའ་སོ་སོར་བཞེས་སྐབས།
འདི་ནས་སྐུ་ན་ཕྲ་བ་དང༌། ཐོས་བསམ་གྱི་དུས་ཡིན་པས། མང་པོ་མི་འཁྱོངས་དགོངས། བཟླས་པ་ཉི་ཤུ་རྩ་གཅིག་ཆག་མེད་ཀྱི་དམ་བཅའ་ཕུལ་བས། རྗེའི་གསུང་ལས་ཡོལ་བ་དབོན་པོ་རང་གི་དམ་བཅའ་གང་ཡོད་དེ་མ་ཆག་པ་རང་ཞིག་གལ་ཆེ་བ་ཡོད་གསུང་ནན་ཏན་གྱིས་རྗེས་སུ་འཛིན་པར་མཛད་པས།
ཐུན་མོང་མ་ཡིན་པའི་རིགས་ཀྱི་བདག་པོ་བླ་མ་དམ་པ་ཚར་པ་རྗེ་དང༌། །དབོན་པོ་རིན་པོ་ཆེ་ནི་གསུང་བཞིན་བསྒྲུབ་པའི་སློབ་མའི་དམ་པར་རྟེན་འབྱུང་གི་ལས་འབྲེལ་དུས་དེར་སད་པས།
བཟླས་པའི་དམ་བཅའ་ཡང་རེ་ཞིག་སྔར་གྱི་གྲངས་དེ་ཀ་དང༌། རྗེས་སོར་ཤིན་ཏུ་མང་བ་དང་བཅས་དགུང་ལོ་བདུན་ཅུ་རྩ་གཅིག་གི་སྟེང་དུ་ཕེབས་ཀྱི་བར་དུ་ནུབ་གཅིག་ཀྱང་ཆག་མ་མྱོང་གསུང་

པ་བཀའ་རང་ལས་ཐོས་ཤིང༌། གཞན་དོན་དུ་གཤེགས་གདོང་དུ་ཡང་མི་ཆག་པར་གནང་བ་ནི་ཞབས་འབྲིང་བ་དག་ལས་ཐོས་སོ། །ཚོགས་སུ་ལོ་གསུམ་བཞུགས་ནས་མཁན་ཆེན་ནམ་བཀྲས་པའི་བཀས་བསྐུལ་ཏེ། པཎ་ཆེན་ལྷ་དབང་བློ་གྲོས་ཀྱིས་ཐུབ་བསྟན་ཕྱོགས་བརྒྱར་སྤེལ་བའི་ཆོས་གྲྭ་སྐྱིད་ཚལ་འོག་ཏུ་དགུང་ལོ་བཅུ་དྲུག་པ་ལ་ཕེབས།
གྲྭ་ཚང་དེའི་དགུན་ཆོས་དང་པོ་ནས་བཟུང་སྒྲིགས་འགྲིམ་མཛད། ཆོས་རྗེ་རིན་པོ་ཆེ་པཎ་ཆེན་ལྷའི་མཚན་ཅན་ཆོས་ཁྲིའི་སྟེང་ནས་འཆད་པའི་འཛིན་ཆོས་བློ་མཐོ་དམན་སོ་སོར་རྒྱུགས་ཐུན་གྱི་བཅད་རྒྱ་གནང་བའི་སྔ་ཆོས་དགོང་ཆོས་གཉིས།
ཐོར་ཆོས་ལ་སློབ་དཔོན་རིག་པའི་དབང་ཕྱུག་ཚུལ་ཁྲིམས་དཔལ་བཟང་པས་ཆོས་ཁྲིའི་རྨང་གི་སྟེགས་བུ་ནས་གནང་བའི་རྒྱུགས་ཐུན་རྣམས་གསན་པ་ལ།
ཐོག་མར་བསྡུས་སྦྱོར་རིགས་མི་གཅིག་པའི་རྩི་ཚུལ་ཁྱབ་པའི་ཕྲེང་བ་དུ་མ་དང༌། ཆོས་མཚམས་འཆད་ཉན་ཁང་དུ་སློབ་མའི་དྲུང་དུ་གནང་བའི་མཐར་ཕ་རོལ་ཏུ་ཕྱིན་པའི་གཞུང་དོན་ཐལ་ངག་ཏུ་འདྲེན་པའི་ལུང་ཁྱབ་མང་པོ་སློབ་དཔོན་པའི་ལྗགས་སྤོད་ལས་འཛིན་པ་གནང༌།
དེའི་ཕྱི་ལོ་ལུང་གྲྭར་ཕེབས་ཏེ། བསྟན་བཅོས་མངོན་པར་རྟོགས་པའི་རྒྱན་གྱི་སྤྱི་དོན་ཆེན་མོ།
འཇམ་དབྱངས་ཀུན་དགའ་ཆོས་བཟང་གིས་མཛད་པ་ལུང་རིག་རྒྱ་མཚོར་གྲགས་པའི་སྟེང་ནས་སློབ་དཔོན་སེང་གེ་བཟང་པོ་སོགས་རྒྱ་བོད་ཀྱི་འགྲེལ་བཤད་ཚད་ལྡན་གྱི་རྗེས་སུ་འབྲངས་བའི་བཤད་སྲོལ།
མདོ་དང་བསྟན་བཅོས་མང་པོའི་ལུང་གི་རང་གཞུང་བསྒྲུབ་པ་དང༌། བརྒལ་ཞིང་བརྟགས་པའི་སྒོ་ནས་གཞན་གྱི་འདོད་པ་ནོར་བ་རྣམས་སུན་འབྱིན་པའི་རིགས་པ་དང་བཅས་ཏེ་གསན།

བར་མཚམས་རྣམས་སུ་སྤྱི་དོན་ལུང་རིག་རྒྱ་མཚོ་དཔེ་སྟེང་ནས་ཐུགས་ལ་འཛིན་པའི་བརྩོན་པ་ཆེ་བར་མཛད་ངང་ནས་རིན་ཅེན་གླིང་དུ་སྐོར་ཙམ་ཕེབས། ཕྱག་དཔེ་བསྙེལ་དོགས་གཞལ་ཡས་ཁང་དུ་ཐུན་བཙུགས་ནས་བཤར་སྦྱང་མཛད་པས།
ཡབ་ནང་པ་མཚོ་སྐྱེས་པ། ཐུགས་ཀྱི་གཏིང་ན་དགེ་ལྡན་པའི་ཞེན་ཡང་ཆེ་རབ་ཡོད་པ་དང༌། ཁོ་རང་གི་དབོན་སྲས་སྐུ་བགྲེས་པ་ལ་འགྱོད་ཐལ་གྱི་གསུང༌། ངེད་རང་གི་ཆོས་རྗེ་འདིའི་དང་ཚུགས་ངང་བསླབ་སྦྱངས་བྱེད་ལུགས་ཀྱི་ཕྱེད་ཙམ་ཞིག་ཆོས་རྗེ་སྨྱོན་པ་དེས་བྱས་ན་འབྲས་སྤུངས་པས་ངེད་རང་སེང་གེ་རང་ལ་གཏོང་བ་ཡོད་པས་ཟེར་བ་མཛད།
སྐྱིད་ཚལ་དུ་དབྱར་དང་སྟོན་གྱི་དུས། དགོངས་ཆོས་ཀྱི་འགོར་ཚོགས་ཐམས་ཅད་ལ་ཐུན་མོང་དུ་སྤྱི་ཆོས་ཀྱི་ཚུལ་དུ་ལུང་ཐུན་རེ་གནང་བ་ལ།
ཆོས་སྤྱོད་རབ་གསལ་སྣ་མང་པོ་དང༌། ཐེག་པ་ཆེ་ཆུང་གི་ཐུན་མོང་གི་བསླབ་བྱ། ལག་ལེན་སྟོན་པའི་ལམ་རིམ་དང༌། མན་ངག་གི་གླེགས་བམ་ཆེ་ཕྲ་མང་པོ།
ཁྱད་པར་བཀའ་གདམས་གླེགས་བམ་དཔེ་ཆོས་རིན་སྤུངས། བཀའ་གདམས་གཞུང་དྲུག །བྱམས་ཆོས་སྡེ་ལྔ། སྡོམ་གསུམ་རབ་དབྱེ། ས་སྐྱ་ལེགས་བཤད་སོགས་ཀྱི་ལུང་རྒྱུན་མང་པོ་དང།
ལས་འབྲས་ཀྱི་བླང་དོར་བསླབ་བྱ་མང་པོ་གསན་པས་ཐུགས་ལ་ངེས་པ་ཁྱད་པར་ཅན་འཁྲུངས་ཏེ། ལམ་གྱི་འཇུག་སྒོ་མ་ནོར་བར་སྤྱོད་པའི་ཕྱག་ལེན་ལ་འདེབས་པ་མཛད་ཚུལ་རྣམས་རྒྱས་པར་འོག་ནས་འབྱུང་ཞིང༌།
འཕྲལ་མཁྱེན་རྒྱ་རྣམས་གཞན་ངོར་ཟལ་འདོན་ལ་མི་དགྱེས་རུང༌། གསན་སྦྱོང་གི་ངང་ནས་སྣེའུ་སྡོང་རྩེར་ཚོགས་ཁྲོད་དུ་སྐོར་ཅིག་ཕེབས་དུས།

གྲྭ་ས་དེའི་སློབ་གཉེར་བ་འགའ་ཞིག་གིས། ཚོགས་སུ་འབེལ་གཏམ་ལ་བཞེངས་པར་ཞུས་པས། རེ་ཞིག་མི་བཞེད་པ་ལྟར་མཛད། ནན་གྱིས་ཞུས་པས་བཞེངས་ཏེ་ཕར་ཕྱིན་ལ་ཆོས་འཁོར་གྱི་གཞུང་བཞེས་ཏེ་འཕྲོས་བཤད་དང་དམ་བཅའ་མཛད་པ་ལ།
ཕྱི་རྒོལ་བློ་གསལ་བ་ཞིག་གིས་འབེལ་གཏམ་ཕུལ་བའི་ལན་དང༌། སླར་ཐལ་འགྱུར་མང་པོ་ཕྱིར་བཟློག་པའི་མཐར། ཉམས་ཆར་གྱི་གསུང་ལྷོངས་ཆེ་བ་མང་པོ་བྱོན་པས་བདེ་ཡངས་ཀྱི་ཚོགས་ལ་བཞད་མོ་ཆེ་བར་བྱུང་བ།
སྣེའུ་སྡོང་ཕོ་བྲང་གི་རྩེར་གོང་མ་ཆེན་པོའི་སྙན་དུ་གསན་པས་དེ་འཕྲལ་ཇོ་གདན་ཞིག་ཞབས་དྲུང་སྐུ་མདུན་དུ་བྱུང་བ་ལ། གོང་མ་ཆེན་པོའི་གསུང་གིས་དེ་རིང་ཚོགས་ལངས་སུ་ཡིན་གསུང་པ་ལ།
ཡོལ་ནས་དབོན་པོ་ཡིན་པར་འདུག་ཞུས་པས། དགའ་ཚད་ཡིན་གསུང་གསོལ་ཇ་ལྟིང་རྒྱུགས་གནང་བའི་སྣོད་ལི་ལྟིར་ལེགས་པ་དང་བཅས་པ་སྩལ། དེ་ནས་མེ་ཏོག་མདངས་ཅན་གྱི་ཚེས་བཅུ་ཆེན་མོ་ལ། རྩེ་ཚོམས་ཆེན་དུ་དཔོན་བློན་རྣམས་ལས་བྱང་ལེ་བརྒྱད་མ་ལ་དབྱངས་དང་འཆམས་ཤིན་ཏུ་རྒྱས་པ་གནང་བའི་གཟིགས་མོ་ལ་ཕེབས་པས་འཆམས་སོགས་ལ་ཕྱག་ལེན་ལ་དགོངས་བཞེད་སོང་སྟེ།
ལས་བྱང་ཞིག་ཐུགས་ལ་བཟུང་བར། མཚན་ཉིད་པའི་ཐོས་གྲོགས་ཀུན་གྱི་ད་ལྟ་སློབ་གཉེར་འཆག་པས་འདི་མ་འཛིན་ཟེར་བ་ལ།
ཐོད་རིའི་ནང་གི་ཕུག་ཆུང་ངུ་གཅིག་པོར་བཞུགས་ཏེ་འཛིན་པ་གནང་བས། མནལ་ཅུང་ཟད་ཅིག་བྱུང་བའི་མནལ་ལམ་དུ་ཤེལ་བྲག་གི་གུ་རུ་ཕུག་པའི་ངོས་ལ་འཛེགས་ནས་ཐེགས་པས་ཕུག་པའི་ནང་ན་སློབ་དཔོན་རིན་པོ་ཆེ་པདྨ་འབྱུང་གནས་སྐུ་ཤིན་ཏུ་གཟི་མདངས་ཆེ་བ་རིག་འཛིན་གྱི་ཆ་ལུགས་ཅན་གཙོ་འཁོར་གསུམ་འཇའ་ཚོན་གྱི་དཀྱིལ་ན་བཞུགས་པ་ཞིག་མཇལ་བ་ལ་ཕྱག་མཆོད་ཕུལ་ཟིན་

འཕྲལ་མནལ་སད་པའི་དུས་ཐུགས་སྤྲོ་སིང་བ་ཡོད་པ་བྱུང༌། དེ་ནས་མྱུར་བར་སྐྱིད་ཚལ་དུ་ཕེབས་ཏེ་གསན་པའི་འཕྲོས་ནས་མངོན་རྟོགས་རྒྱན་དང༌། སྡོམ་གསུམ་རབ་དབྱེའི་གཞུང་ལ་ཞལ་འདོན་ཆག་མེད་ལོ་གཅིག་ཙམ་མཛད།
མཚན་ཉིད་ཀྱི་འཆད་ཉན་གྱི་གསེང་ལ། པཎ་ཆེན་ལྷ་དབང་པས་ཀྱེ་རྡོར་ལྷ་དགུ་དང༌། གཤེད་དམར་ལྷ་ལྔའི་དབང༌། གཅོད་ཡུལ་མ་འཁྲིད་ཆེན་མོ་དང༌། ནི་གུའི་འཁྲིད། ཤངས་ཆོས་ཀྱི་གླེགས་བམ་གྱི་ལུང་གནང་བ་གསན།
སྐྱེད་ཚལ་ལམ་འབྲས་ལྷ་ཁང་གི་རབ་གནས་ལ་ངོར་ཆེན་དཀོན་མཆོག་ལྷུན་གྲུབ་ཕེབས་དུས། གྲྭ་ཚང་གི་མཁན་སློབ་སོགས་མི་ཆེན་དུ་མ་དང༌། སྦྱིན་བདག་ཞལ་ངོ་རྣམས་དང་ལྷན་དུ་སྙིང་པོ་ཀྱེ་རྡོ་རྗེའི་དབང༌།
གུར་རིགས་བསྡུས་ཀྱི་དབང་སོགས་གསན། དེ་ལྟར་མདོ་སྔགས་ཀྱི་གསན་པ་ངོམ་མེད་དུ་འཚོལ་བཞིན་པ་ནས། དགུང་ལོ་བཅུ་དགུའི་མཇུག་ཟླ་བཤོལ་དང་བཅས་པས་ཉི་ཤུར་སོན་པ་ན། ཚོགས་ཆེན་དུ་མཁན་པོ་ནམ་མཁའ་བཀྲ་ཤིས་པས་མཁན་པོ་དང༌།
དཀའ་བཅུ་པ་ཆོས་དབང་གིས་ལས་སློབ། གསང་སྟོན་དང༌། དུས་གོ་བརྗོད་པའི་སློབ་དཔོན་ཆོ་ག་བརྡ་སྤྲོད་པ་ལ་མཁས་པ་དག་དང༌། ཁ་སྐོང་དུ་འོས་པའི་དགེ་སློང་གི་དགེ་འདུན་གྲངས་ཚང་གི་དབུས་སུ་བསྙེན་པར་རྫོགས་ཏེ་སོ་སོ་ཐར་པའི་སྡོམ་པ་ཡོངས་སུ་རྫོགས་པའི་རྒྱན་གྱིས་མཛེས་པར་གྱུར་ཏེ་མིག་འབྲས་བཞིན་གཅེས་པར་མཛད།
བསླབ་པའི་གནས་ཕྲ་མོ་ཡང་ཁྱད་དུ་གསོད་པར་མི་མཛད་དོ།
།བསྙེན་རྫོགས་གྲུབ་འཕྲལ་དེ་ཉིད་རྩེས་དང་འབྲས་བུ་གླིང་དུ་འབངས་བརྩིགས་ནང་སོ་ཆོས་རྗེ་ངག་དབང་ལུང་རིག་རྒྱ་མཚོ་བསྙེན་པར་རྫོགས་པའི་ལས་གྲལ་ཁ་སྐོང་ལ་ཕེབས་པས་སྔར་ཐོས་བསམ་གྱི་གྲལ་

ལས་མཆེད་གྲོགས་ཡིན་པ། ཕྱིས་སྦྱིན་བདག་དང་སློབ་མ་གྱུར་པའི་རྟེན་འབྱུང་དུ་འདུག་གོ །ལོ་དེའི་ཟླ་བ་བཅུ་གཅིག་པའི་ཉི་ཤུ་བཞི་ལ་རིན་ཆེན་གླིང་དུས་མཆོད་ཆེན་མོའི་སྟེང༌། མཁན་བརྒྱུད་ན་རིམ་གྱི་གདན་སའི་ཁྲི་ཐོག་ཏུ་ཕེབས།
སྣེའུ་སྡོང་རྩེ་ནས་དབོན་ས་གོང་མ་ཆེན་པོའི་འཇའ་ས་བསྒྲགས། གནང་སྦྱིན་བཟང་པོ་མཛད། སྙུག་ལ་ལྷ་གདོང་ནས་ནང་སོ་དཔོན་བློན་པས་ཐོག་དྲངས། སྡེ་རིགས་སྦྱིན་བདག་དྲག་ཞན་གཞན་ཡང་ཚོགས་ཆེན་སོགས་སྡེ་ཆེ་ཕྲའི་འབྲེལ་ཡོད་ཀྱི་ས་ནས་ཇ་ཞུས་བཟང་པོ་མཛད།
དེ་ནས་བཟུང་ལོ་རེ་བཞིན་དུས་མཆོད་དང་སྒྲུབ་མཆོད་ཐོག་རིན་ཆེན་གླིང་དུ་སྐོར་རེ་ཙམ་ཕེབས། རྒྱུན་དུ་གྲྭ་ཚང་དུ་གསན་པའི་མུས་ལ་བཞུགས་པ་ལོ་གསུམ་གྱི་བར་ལ་འཆད་ཉན་ཁང་གི་རྩེར་སྐུ་ཞང་ནང་སོ་ཆོས་རྗེ་བློ་གྲོས་ཆོས་འཕགས་དང་ལྷན་དུ་བཞུགས་པའི་སྐབས་ཤིག
།སློབ་དཔོན་པའི་ཉེ་གནས་མགོན་པོ་རྡོ་རྗེས་ཞང་དཔོན་གཉིས་ཀ་ལ་སྐྱུར་འགོང་བྱས་གྲི་ཆུང་གིས་དེད་པས་ནང་སོ་ཆོས་རྗེ་རྫོང་ལ་ཐེགས།
ཆོས་རྗེ་རིན་པོ་ཆེ་ཡོལ་བླ་བྲང་དུ་ཕེབས་བཞུགས་ཐུང་ཙམ་མཛད་རིང༌། ནུབ་གཅིག་ཉེ་གནས་མགོན་པོ་བ་དྲན་པས་མ་ཟིན་པར་མལ་ས་ནས་ཧར་ལངས་བྱས་ཐོན་ཏེ་ཕྱིན།
འོར་སྦུག་ལྷ་རི་གདོང་དུ་སླེབས་ཚེ་དྲན་པས་ཟིན་ནས། སླར་ལོག་ནས་མལ་སར་བསྡད་པ་དཔོན་སློབ་གཞན་ཚོས་མ་ཚོར། རྗེས་སོར་ཁོ་རང་གི་ངག་ནས། ཆོས་རྗེ་འདིས་ང་ལ་ངན་ཅིག་བྱས་ཡོད་པ་འདུག
།འདི་བཞིན་བྱུང་ཟེར་བ་ལབས་འདུག་གོ །གདན་སར་ཕེབས་པའི་ཕྱི་ལོའི་དུས་མཆོད་གདོང་དུ་རིན་ཆེན་གླིང་དུ་ཕེབས། བླ་བྲང་གི་གཟིམས་ཆུང་ཀ་བཞི་སྟེང་དུ་དགོངས་མོ་ཐུགས་དམ་ལ་བཞུགས་དུས།
སྲོད་ལ་གཟིམས་ཁང་གི་མཐའ་སྐོར་དུ་ཁྱི་འུར་དང་བཅས་པའི་ཞུད་ཡོད་པ་བྱུང༌། མནལ་དུ་མ་

སོང་ཙམ་ལ་སྐུ་མཁྲིས་སུ་མི་བོངས་ཐུང་ངེ་བ་གདོང་སྨེ་བའི་གྲོ་ཐིག་གིས་ཁེངས་པ་སྐྲ་རེ་རེ་ནས་གྱེན་དུ་གཟིངས་པ་ཞིག་བྱུང་བས་མནན་པའི་ཉམས་ལ། དེ་མ་ཐག་རྡོ་རྗེ་འཇིགས་བྱེད་ཀྱི་བསྐྱེད་རིམ་གསལ་བཏབ་སྟེ།
དེའི་ལྟོ་བར་རྭ་རྩེ་བསྣུན་པའི་ང་རྒྱལ་གྱིས་ལྟ་སྟངས་མཛད་པས་ཅུང་ཟད་ལྷོད་པར་གྱུར་པའི་མོད་ལ་མི་མ་ཡིན་དེ་སྐུ་མཁྲིས་ན་ཁ་གདངས་ནས་འདུག་པ་ལ་ཕྱག་གིས་མ་མཁལ་ནས་བཟུང༌། ཁུ་ཚུར་གྱི་བསྣུན་པས་ཡལ་སོང༌།
བསྒྲུབ་མཆོད་སྔ་མའི་དུས་འཁོར་གྱི་ཆོག་གྲལ་ཚོགས་བྱིངས་དང་ལྷན་དུ་ཕེབས། བུ་སྟོན་གྱི་དུས་འཁོར་མངོན་དཀྱིལ་མཆོད་འཕྲེང༌། དབུ་རི་བ་ཡོན་ཏན་དཔལ་གྱི་ལྷན་ཐབས་དང་བཅས་པ་གསུངས་འདོན་ཕྱག་ཁྲིད་རྣམས་ལ་ནན་ཏན་དུ་མཛད་སྐབས་རྗེ་གློ་བོ་ཀུན་དགའ་གྲོལ་མཆོག་ལ་དུས་འཁོར་གྱི་དབང་བཀའི་སྙན་འདེབས་གནང་བས་རྗེ་དེའི་གསུང་ལས།
འུ་ཅག་གིས་དབང་དེ་ཐོབ་རུང་ད་ལྟ་ཕ་རིན་པོ་ཆེ་ཀྲེ་བོའི་ཕྱག་ཕྱིར་སྡོད་སྐབས་ཡིན་པས་ཕ་རིན་པོ་ཆེའི་གྲྭ་བ་དགེ་སྦྱོར་མི་ཤེས་པ་ཚོ་ལ་དམིགས་པ་བསྒོམ་ལུགས་རེ་ཙམ་བསླབས་ཙ་ན།
ཕ་རིན་པོ་ཆེས་གློ་བོ་ཆོས་མཛད་ཀྱི་བཤད་བཤད་མང་པོ་ལབ་པ་འདིས་ངའི་གྲྭ་པ་ཚོ་ཉམས་མྱོང་ཡེ་སྐྱེ་མི་འཇུག་པ་འདུག་གསུང་ཤིན་ཏུ་མི་དགྱེས་པས་སྐབས་སྦྱར་གཞིས་ཀ་གོང་དཀར་དུ་ཡོང་བས་དེ་དུས་དབང་ཡོང་གསུང་བ་ཕེབས།
དེ་ནས་མ་འགྱངས་པར་ངོར་པ་རིན་པོ་ཆེ་སངས་རྒྱས་སེང་གེ་སྐྱེད་ཚལ་དུ་ཕེབས།
གསུང་ངག་ལམ་འབྲས་ཚུགས་པ་གྲོལ་མཚམས་རིན་ཆེན་གླིང་དུ་སྤྱན་འདྲེན་མཛད། གཞུགས་ཞག་བདུན་ཙམ་གནང་རིང་གསང་འདུས་མི་བསྐྱོད་པའི་དབང་རས་བྲིས་ལ་བརྟེན་པ།
ངོར་ལུགས་ཀྱི་གུར་པོད། ཞལ་བཞི་པའི་གསེར་པོད། བ་རི་ལོ་

ཙཱ་བའི་རིགས་པ་འབུམ་ཆེན་དང༌། འབུམ་ཆུང་གི་ལུང་རྣམས་གསན། དེ་རྗེས་སྐྱེད་ཚལ་ནས་སློབ་དཔོན་རིན་པོ་ཆེ་ཚུལ་ཁྲིམས་དཔལ་བཟང་སྤྱན་དྲངས་ཀུན་རིག་གཞན་ཕན་མཐའ་ཡས་ཀྱི་དབང་ལུང་གསན། བྱང་པ་ལྷ་བཟོ་བ་སྲ་རྩི་སོགས་ཀྱི་ལག་ལེན་སྤུས་གཙང་པོ་ཤེས་པ་ཞིག་བྱུང་བས་འདུ་བྱེད་བྱས་ཏེ།
སྨན་དང་དར་འདམ་ལས་གྲུབ་པའི་ནི་གུའི་བརྒྱུད་པ་རིན་ཆེན་སྣ་བདུན་གྱི་སྐུ། རྒྱབ་མཐོ་རེ་ལྷག་ཙམ་གྲས་མཉམ་དང༌།
ཁ་ཆེ་པཎ་ཆེན། ཇོ་བོ་རྗེ་ཆོས་རྗེ་ལྷ་དབང་པ་དང༌། མཁན་སློབ་ཀྱི་སྐུ་འདྲ་ཚོན་རྩི་ཞལ་གསེར་སོགས་ཤིན་ཏུ་སྤུས་གཙང་བ་སོ་སོར་རྒྱ་ཁྲི་དང་བཅས་པ་བཞེངས་པའི་རབ་གནས་ལ་སྐྱེད་ཚལ་ནས་མཁན་སློབ་དགེ་འདུན་དང་བཅས་པ་གདན་དྲངས་ཏེ་རབ་གནས་རྒྱས་པ་གནང༌།
ཞབས་ཏོག་དང་འབུལ་ནོད་བཟང་པོས་མཉེས་པར་མཛད་དེ་ཕྱིར་ཐེགས་རྗེས། ཡོལ་གྱི་གཞལ་ཡས་ཁང་དུ་སྐུ་མཚམས་ལ་བཞུགས། གཤེད་དམར་ལྷ་ལྔའི་བསྙེན་པ་ཁ་སྐོང་གི་སྦྱིན་སྲེག་དང་བཅས་པ་མཛད།
དེ་ནས་དུས་འཁོར་གྱི་ཆོས་སྐོར་གསན་པའི་བླ་མ་འཚོལ་བཞིན་པའི་ངང་ལ། ཡོལ་བའི་གྲྭ་པ་གཞོན་པ་ཁ་ཤས་ཀྱིས་ཤར་ཕྱོགས་ལ་བསོད་སྙོམས་ཀྱི་གྲ་ཅིག་བཏེག་པས།
ཆུ་ཤུར་ཕག་གདོང་ན་ཆོས་ཀྱི་རྗེ་སྟོང་ར་བ་ཀུན་དགའ་ལེགས་གྲུབ་བཞུགས་པའི་སར་བསོད་སྙོམས་དང་ཆོས་འབྲེལ་ཞུས་པས། ཁོང་དུས་འཁོར་དབང་མོ་ཆེ་ཞིག་གནང་བ་དང་འགྲིག །འཆད་བཟང་བ་དང་ཕྱག་ལེན་གཙང་བར་འདུག་པའི་གནས་ཚུལ་རྣམས་བསོད་སྙོམས་འཁོར་བའི་གྲྭ་པ་རྣམས་ཀྱི་ཡོལ་བླ་བྲང་དུ་སྙན་དུ་ཕུལ་བས་དགྱེས་ཏེ།
མ་འགྱངས་པར་རྗེ་སྟོང་ར་བའི་དྲུང་དུ་ཞུ་ཤོག་དང་བཅས་དུས་ཀྱི་འཁོར་ལོའི་ཆོས་སྐོར་ལ་ཆེད་དུ་གཏད་པའི་སྙན་འབུལ་གནང་བས་དེ་མ་ཐག་ཞལ་བཞེས་བྱུང་བ་དང་བསྟུན་ཕག་གདོང་དུ་ཕེབས།
བསྙེན་བཀུར་འབུལ་ནོད་

དང་བཅས་ཏེ། གུས་པས་བསྟེན་པའི་མོད་ལ། ཐོག་མར་དཔལ་དུས་ཀྱི་འཁོར་ལོའི་སྨིན་བྱེད་ཀྱི་ཆོ་ག་ཡོངས་སུ་རྫོགས་པའི་རྡུལ་ཚོན་གྱི་དཀྱིལ་འཁོར་བཞེངས་པའི་ལས་ཐིག་དང༌། ཚོན་གྱི་འབྲི་བའི་འདུ་བྱེད་ཀྱང་ཡོལ་བས་ཕྱག་དར་མ་མཛད་པས་ཤིན་ཏུ་སྤུས་གཙང་བ་བྱུང་བས་རྡོ་རྗེ་སློབ་དཔོན་ཆེན་པོ་ཤིན་ཏུ་མཉེས་པར་གྱུར།
དེ་ནས་ཞི་བ་ཞེས་པ་ས་མོ་བྱའི་ལོ་ནག་པ་ཟླ་བའི་དཀར་ཕྱོགས་ཀྱི་སྟོང་པ་གསུམ་པའི་ཚེ་སློབ་མ་ལྷག་གནས་ཀྱི་ཆོ་ག་དང༌།
རྫོགས་པ་གསུམ་པའི་ཉ་ལ་བབ་པའི་ཚེ་བྱིས་པ་ལྟར་འཇུག་པའི་དབང་བདུན། དབང་གོང་མ་བཞིའི་ཐུན་མོང་མ་ཡིན་པ་བདག་པོ་ཆེན་པོའི་དབང་དང་བཅས་པས་སྨིན་པར་མཛད་ནས་གནས་དེ་ཉིད་དུ་ཟབ་ལམ་མཐར་ཐུག་རྣལ་འབྱོར་ཡན་ལག་དྲུག་གི་དོན་འཁྲིད་གསན་པའི་ཚེ་སྔོན་འགྲོ་རྣམས་ལ་བསགས་སྦྱངས་ཀྱི་རྟགས་ཁྱད་པར་ཅན་དང༌།
དངོས་གཞི་མུན་མཚམས་དམ་པོ་ལ་མི་གཡོ་སུམ་ལྡན་གྱི་བྱད་བཅིངས་དང་བཅས་སོར་སྡུད་ཀྱི་དམིགས་པ་ཞག་ལྔ་ཙམ་སོང༌།
རྟོག་མེད་འོད་ལ་སྲིད་འདས་ཀྱི་གཟུགས་མཐའ་ཡས་པའི་གཟིགས་སྣང་མུན་ནང་དུ་ཤའི་མིག་ལ་མངོན་སུམ་དུ་སྣང་བའི་དབྱིབས། རིལ་བ་ལྟ་བུ་དང༌།
རལ་གྲི་རྩེ་གསུམ་སོགས་ཕྱག་མཚན་འོད་ཟེར་འཕྲོ་བ་སྡིག་པ་རྭ་ཅན་གྱི་དབྱིབས། དུང་དཀར་སྒྲ་དང་བཅས་ཏེ་མགོ་བོ་གྱེན་དུ་བསྟན་པ་ཞིག་སྐུ་མཁྲིས་ཀྱི་གཡས་ཕྱོགས་ནས་ཐོན་ནམ་མཁའ་ལ་གཡོན་ཕྱོགས་སུ་བསྐོར་ཏེ་ཐིམ་འགྲོ་བ་གཟིགས།
མུན་མཚམས་བསྡམས་པའི་གསེང་བུག་པ་ཕྲ་མོ་ཡུངས་འབྲུ་ཙམ་ཞིག་ཡོད་པ་ལ་ཆེད་དུ་དམིགས་པའི་ལྟ་སྟངས་ཀྱི་མཉམ་པར་བཞག་པས་བུག་པ་དེ་ཇེ་ཆེ་ལ་དཀར་ཁུང་གི་རྣམ་པར་སོང་སྟེ་མུན་ཁང་གི་ནང་ཐམས་ཅད་ཉི་མ་ཤར་

བ་བཞིན་གསལ་བ་དང༌། ཉམས་དེའི་ངང་ནས་བུག་སྒོ་ལ་ཐོན་ཐུབ་པ་སྙམ་བྱེད་པ་འདུག་གསུང༌། བླ་མས་སྐབས་རེ་བུག་སྒོའི་འགྲམ་དུ་ཕེབས་ནས་གསུང་མཇལ་ཙམ་གྱི་ཉམས་སྐྱེ་ཚུལ་འདྲི་བ་མཛད། དེ་གོང་སྤྱན་ཅུང་ཟད་སྙེལ་ཡོང་བ་ཞིག་ཡོད་པ་ལ།
མུན་མཚམས་ཀྱི་བྱད་ཆིངས་སྐབས། སྤྱན་ཆབ་མང་པོ་ཟགས་པའི་སྒོམ་དྲེགས་ཆག་པའི་ཞག་བདུན་པའི་ཐོ་རངས་ཁ་གཟིགས་སྣང་ལ་མདུན་གྱི་ནམ་མཁར་ལྷའི་ཆ་བྱད་ཅན་གཉིས་ཀྱིས་རིན་པོ་ཆེ་ལས་གྲུབ་པའི་ཁྲི་ཁྲུ་གང་ཙམ་ཞིག་བསྐྱལ་བྱུང༌།
དེའི་སྟེང་དུ་རིན་པོ་ཆེ་སྟོང་ར་བ་ཉིད་ས་ཞུ་བཞེས་པ། ཕྱག་ན་རྡོར་དྲིལ་བསྣམས་པའི་སྐུ་ཚད་ཁྲུ་གང་ཙམ་ཞིག་སྐུ་ཁྱེལ་མཛད་ནས་བཞུགས་ཕྱག་གི་རྡོ་རྗེ་སྤྱན་ལ་བྱུགས་པས་དྲང་སིམ་པ་ཞིག་བྱུང་བའི་ཐུགས་ཉམས་ལ་སང་དེ་ནས་སྤྱན་གྱི་སྙུན་ཟུག་དང་སྤྱན་ཆབ་ཡོང་འཕྲོ་ཆད་པ་ཞིག་བྱུང༌།
དངོས་གཞི་མུན་མཚམས་བདུན་ཕྲག་གཉིས་པ་ལ་སྔར་བཞིན་བྱད་ཆིངས་དྲག་ཏུ་གཅུན་པས་ཉམས་མང་པོ་ཤར་བའི་འཕར་གཡོ་དང༌།
ཧ་འདོན་སོགས་བྱུང་རྒྱལ་དུ་སྐྱོངས་གསུང་བའི་ཞལ་ཁྲིད་བཞིན་བསྐྱངས་པས་ཉམས་འཕར་བའི་ཚེ་ཧ་འདོན་མཛད་པས་ཕྱག་ཕྱི་མཚམས་ལ་ཡོད་པ་འགའ་ཤས་ཀྱང་དགེ་སྦྱོར་འཕེལ་བ་བྱུང༌།
མཚམས་མ་བསྡམས་པའི་སྲི་ཞུ་བ་འགའ་ཟུང་ཡོད་པའི་རྒན་པ་དགེ་སློང་དཔལ་འབྱོར་ཟེར་བ་རི་བོ་དགའ་ལྡན་པའི་གནས་བརྟན་ཡིན་པ་ཅིག་གིས་ཐུགས་དམ་ངོ་མ་ཤེས་པར་ཧ་འདོན་གནང་བ་ཐོས་འཕྲལ་སྐུ་བསེར་མ་ལངས་འདུག་ཆང་ཏིག་ཙམ་ཞིག་ཚོལ་ཤོག་ཟེར།
དཔོན་སློབ་རྣམས་འཁྲིད་ལོ་ལེགས་པར་བྱུང་བས་རིན་པོ་ཆེ་སྟོང་ར་བ་ཡང་

མཉེས། ཡན་ལག་དྲུག་ཆ་ཚང་བའི་འཁྲིད་རྣམས་ཟླ་བ་གསུམ་ལ་རྫོགས་པར་མཛད། སླར་འཕྲལ་གྱི་ཆོ་གའི་ཞུས་དག་ཞལ་འཁྲིད་དང་ཕྱག་འཁྲིད་མང་པོ་གསན་གཟིགས་མཛད་པས་སྔར་གྱི་ཆོ་ག་སྒྲིགས་ལ་གོང་འོག་གི་སྐབས་ཐོབ་དང་སྦྱར་བའི་ཚེ།
མཆོད་པ་བཤམ་ལུགས་ཕྲ་མོ་ཚུན་ཆད་ལ་མ་དག་པ་དུ་མ་ཡོད་པ་རྣམས་བསལ་ཏེ། རྒྱ་བོད་ཀྱི་ཕྱག་བཞེས་ཚད་ལྡན་གྱི་སྲོལ་མ་ཉམས་པ་དང་མཐུན་པར་དྭགས་སྟོན་ཏེ། བླ་མ་དེའི་གསུང་ལས།
ཆོས་རྗེ་ཡོལ་པ་ལ་དུས་འཁོར་གྱི་ཆོ་ག་ཕྱག་ལེན་ཤིན་ཏུ་དག་པར་བྱུང་ཡོད་ཅིང༌། ད་དུང་སྦྱིན་སྲེག་གི་ལག་ལེན་ལ་ཞུ་དག་ཅིག་དགོས་པ་ཡོད་གསུང༌། དེ་ནས་ཕྱིར་ཕེབས་ཏེ་ལོ་རེ་བཞིན་ཆོ་འཕྲུལ་གྱི་ཟླ་བ་ནས་བཟུང༌།
དོན་འཁྲིད་ཀྱི་ཉམས་བཞེས་སྐུ་མཚམས་ཟླ་ཤེས་རེ་གནང་བ་ལོ་སྟར་གྱི་མཛད། མུན་མཚམས་གནང་དུས་འོད་གསལ་གྱི་ཉམས་རྟགས་མང་པོ་འཆར། མཚམས་ཁོག་ན་མེད་པའི་མི་གསར་དུ་འོང་བ་དང༌།
སྐད་ཆ་སྣ་རེ་ཙམ་གྱི་འགྲོ་འོང་རྣམས་ཞག་གསུམ་ཙམ་གྱི་སྔ་གོང་ནས་མཁྱེན་པ་ཤ་སྟག་བྱུང༌། དེ་ནས་ལོ་འགའ་ཟུང་འདས་པའི་ཚེ། གཟང་ཕུ་གཡུ་གོང་ན་གྲུབ་ཆེན་དཔལ་ལྡན་བློ་གྲོས་པ་སྐུ་ན་བགྲེས་པོ་ཞིག་བཞུགས་པ་རྨི་ལམ་འོད་གསལ་འབྱོངས་པའི་ཉམས་མྱོང་བཟང་པོ་ཡོད་པར་གྲགས་པས།
ཁོང་གི་དྲུང་དུ་ཤངས་པའི་ཆོས་སྐོར་རྣམས་གསན་བཞེས་ལ་ཐེགས་བཞེད། ཆོ་འཕྲུལ་ཟླ་བའི་སྐུ་མཚམས་གྲོལ་འཕྲལ་ཞབས་ཐང་ལ་ཐེགས་པའི་དགོངས་པ་གཏད་པར།
སྙུག་ལ་ནས་སྙན་སྒྲོན་ལ། གཟད་མཐོང་སྨོན་པའི་འཁྲིས་ནས་ཡར་ཞབས་འགྲོས་མི་འགབ་གསུང་ཀ་དྲུག་ཤོད་ནས་ཆིབས་སྐྱེལ་བཏང་སྟེ། གཡུ་གོང་དབེན་པའི་

ནགས་ཁྲོད་དུ་ཕེབས། གྲུབ་ཆེན་རིན་པོ་ཆེ་དཔལ་ལྡན་བློ་གྲོས་ལ་ཚོགས་ཀྱི་འཁོར་ལོ་བཟང་པོ་བཤམས་ཏེ། ཐོག་མར་ཡེ་ཤེས་མཁའ་འགྲོ་ནི་གུ་མའི་ལུགས་ཀྱི་རྒྱུད་སྡེ་ལྔ་གཙོ་བསྡུས་ཀྱི་དཀྱིལ་འཁོར་ཆེན་པོར་དབང་བསྐུར་དང༌།
བཅོམ་ལྡན་འདས་བདེ་མཆོག་ལྷ་ལྔའི་དཀྱིལ་འཁོར་དུ་དབང་རྫོགས་པ་དང༌། ཟབ་ལམ་ནི་གུ་ཆོས་དྲུག་གི་ཉམས་འཁྲིད་དང་འབྲེལ་བར་བྱིན་རླབས་ཀྱི་བཀའ་བཅུ་དང་བཅས་པ་ཕྱག་རྒྱ་ཆེན་པོ་གའུ་མའི་ཉམས་ཁྲིད་དང་འབྲེལ་བར་ཕྱག་ཆེན་བཀའ་ལྔ།
གཞན་ཡང་མཁའ་སྤྱོད་བཀའ་ལྔ༌། མགོན་པོ་བཀའ་ལྔ་སྟེ་གཞུང་བཀའ་ཉེར་ལྔའི་སྨིན་གྲོལ་ཆ་འགྲིག །ལམ་ཁྱེར་རྣམས་གསུམ་བཀའ་དང་བཅས་པ་སེམས་འཆི་མེད་བཀའ་དང་བཅས་པ་གསན།
ཕྱག་དྲུག་པའི་གཏོར་སྒྲུབ་དང་བསྐང་གསོའི་ཕྱག་ལེན་དང་མན་ངག་ལ་དྲིས་གཏུགས་དང་ཞལ་གདམ་ལ་ཟིན་བྲིས་མཛད། ཟླ་བ་བཞི་ཙམ་སོང་སྐབས་རྩེས་དང་ནས་ཆེན་པོ་ལུང་རིག་རྒྱ་མཚོ་ཤངས་ཆོས་གསན་པར་ཕེབས་པའི་ཚེ།
གྲུབ་ཆེན་དེས་སྣོད་བརྟགས་ནས་རྗེས་སུ་འཛིན་པ་ལས། འཕྲལ་དུ་མིའི་ངོ་མི་བསྲུང་བས། རེ་ཞིག་གསུང་ཆོས་མི་ཡོང་བའི་བཀའ་ཕེབས་པ་ལ། ཚོགས་འཁོར་གྱི་ཡོ་བྱད་རྣམས་འོད་ཕོ་བྲང་དུ་སྤུས་བསྒྱུར་མཛད་ནས་བསྒྲུབས།
ཆོས་རྗེ་རིན་པོ་ཆེ་འདི་པས་ངོ་ཆེན་མཛད། ནན་གྱིས་ཞུས་པས་འོ་ན་མི་དྲག་པ་ཐག་རིང་ནས་གཏད་ཡོངས་པས་ཆོས་དྲུག་དང་ཕྱག་ཆེན་ཙམ་བྱེད་དགོས་པ་ཡིན་ཡོང་གསུང༌།
སླར་རྒྱུད་སྡེ་ལྔའི་དབང་མོ་ཆེ། བདེ་མཆོག་ལྷ་ལྔའི་དབང༌། ཆོས་དྲུག་དང་ཕྱག་ཆེན་སོ་སོའི་བཀའ་དང་བཅས་པ་རྫོགས་པར་ཟླ་བ་གཉིས་ཀྱིས་བར་དུ་གསན། དབང་གནང་བའི་ཚེ་ཀུ་སཱ་ལིའི་ཕྱག་ལེན།
དབང་རྫས་རྣམས་རེ་རེས་སློབ་མ་དུ་ཡོད་ལ་རིམ་པར་བྲིམས་པའི་མཐར། སློབ་མའི་གཙོ་བོ་གཅིག་ལ་འཛིན་དུ་འཇུག་པའི་

མཆོད་གཡོག་ལ་གསུང་གནང་སྟེ། ཆོས་རྗེ་ཕ་གིའི་ཕྱག་ཏུ་གཏོད་ཤོག་གསུང་བ་ཤ་སྟག །དེའི་གོང་ཙམ་དུ་ཆུ་ཤུར་མཁན་ཆེན་པས་གྲུབ་ཆེན་འདི་ཡར་གསུམ་ལྷུན་པོ་རྩེར་གདན་འདྲེན་གྱི་ཞུ་བ་ཕུལ་དུས་བཀའ་ལུང་ལ།
ཁོ་སྣོད་ལྡན་གྱི་སློབ་མ་ནི་མིན། ཆོས་བཞིན་དགོས་ན་ནི་ཁོ་རང་ཡར་ཡོངས་ཆོག་པ་འདུག །ང་སྒོམ་ཆེན་ཁོ་ལ་ཆོས་སྐྱེལ་དུ་མི་འགྲོ་གསུང་མ་ཕེབས། སྡེ་པ་མཁན་ཆེན་པ་རང་དཔོན་གཡོག་ཉུང་བསྡུས་ཆོས་འབྲེལ་ཞུ་བར་ཡར་གཡུ་གོང་དུ་ཕེབས།
རྩེས་དང་གནས་ཆེན་པོ་བ་དང༌། འོད་ཕོ་བྲང་ནས་ཆོས་མཛད་རྣམ་པ་གཉིས་ཀྱིས་ཙ་རིའི་གནས་འཁོར་འཕྲལ་ཡིན་པས། གནས་ནང་གི་གསུང་འཕྲོས་བྱུང་དུས། བླ་མ་གྲུབ་ཆེན་གཡུ་གོང་པས་ཙ་རི་ལ་དངོས་སུ་མ་ཐེགས་ཀྱང༌།
གནས་ཀྱི་བཀོད་པ་ཅི་ཡོད་བླ་མ་ཞིབ་པར་འདུག་པས། མནལ་ལམ་བཟུང་ནས་ཐེགས་པར་ཐམས་ཅད་ཀྱི་ངེས་པ་རྙེད་དོ། །དེ་ནས་སྟོན་གྱི་དུས་ལ་ཉེ་བ་ན། ཆེན་པོ་བ་དཔོན་སློབ་བྱ་བྲལ་མཛད།
ལྷ་ས་བརྒྱུད་རྭ་བསྒྲེང་མཇལ་བར་ཕེབས། ཆོས་རྗེ་རིན་པོ་ཆེ་དཔོན་སློབ་རིན་ཅེན་གླིང་དུ་ཕེབས་སྐབས་དཔོན་སློབ་ཐམས་ཅད་ཅེར་ཤམ་སྒོམ་ཐག་མཛད། ཕྱག་དཔེ་པོ་ཏི་རེ་སྐུ་རྒྱབ་ལ་བསྣམས་ཕེབས་ཡོད་པས།
དགེ་སློང་དཔལ་འབྱོར་དེ་རི་བོ་དགའ་ལྡན་པའི་ཞེན་འཐས་ཆེ་བས་མ་དགའ་བར་ངུས་སྐུར་ཞུས་བྱས་སོ། །སྐབས་དེར་སྒྱུ་ལུས་རྨི་ལམ་གྱི་མན་ངག་རྩེ་གཅིག་ཏུ་ཐུགས་ཉམས་སུ་བཞེས་པས་མནལ་ལམ་སྦྱོང་སྤེལ་དང་སྤྲུལ་བསྒྱུར་མང་པོ་ཐུབ་པ་བྱུང༌།
སྔར་སྦྱོར་དྲུག་གི་ཐུགས་དམ་ལ་མྱོང་བ་བརྙེས་པའི་སྟོབས་ཀྱིས་ཉམས་ཀྱི་འོད་གསལ་

གྱི་འཆར་སྒོ་གྲངས་མེད་པ་བྱུང་བ་རྣམས། རྟོགས་པའི་འོད་གསལ་དུ་འདྲེན་ནས་ཇེ་གསལ་དུ་གྱུར་ཏོ། །སླར་ཡང་ས་མོ་ལུག་གི་ལོ་ལ་ཀུན་མཁྱེན་གུང་རུའི་གདན་ས་ཆུ་ཤུར་དགོན་གསར་དུ་ཆོས་རྗེ་སྟོང་ར་བ་ཕེབས་ནས་གསུང་ངག་ལམ་འབྲས་དང་བཀའ་གདམས་ལྷ་བཞིའི་ཁྲིད་རྗེས་གནང་མང་པོ་མཛད་པ་གསན་བཞེས་ལ་ཕེབས་ཏེ་ཟླ་བ་བཞི་ཙམ་བཞུགས་ནས་སླར་ཕྱིར་ཕེབས་གདོང༌།
འོད་དཔག་མེད་ལ་བརྟེན་པའི་བླ་མའི་རྣལ་འབྱོར་ཞིག་གསན།
བླ་མ་དེའི་གསུང་ལས། ད་ནི་མི་རིང་བར་སྐུ་ཉེ་ཡོན་མཆོད་རྣམས་ལ་ནང་འཁོན་གྱི་རྟགས་དང༌། ཆག་སྒོ་ཆེན་པོ་འདུག་པས་ཉིད་ཀྱི་སྐུ་རིམ་ལ་ཆོས་སྐྱོང་གི་བསྐང་གསོ་འུར་ཆིལ་བས་གནང་ན་བར་ཆད་རྣམས་གཞན་ལ་འགྱུར་འགྲོ།
ཚོགས་ཀྱི་མཁན་ཐོག་ཏུ་གདན་འདྲེན་ངེས་པར་ཡོང་བས་དེ་ལ་ཐེགས་པ་བཟང་གསུང༌། ལུང་བསྟན་གྱི་ཚུལ་གནང་བ་རྣམས་ཕྱག་ལེན་ལ་ཐེབས་པར་མཛད། ལུང་བསྟན་རྣམས་ཀྱང་ཐོག་ཏུ་ཕེབས།
རྟེན་འབྱུང་དུ་ཚེ་དཔག་མེད་ལྷ་དགུའི་དཀྱིལ་ཐང་བྱིན་བརླབས་ཅན་ཞིག་གནང༌། དེ་ནས་ཕྱིར་ཕེབས་ཏེ་ཡོལ་བླ་བྲང་དུ་རིན་པོ་ཆེ་དཔོན་པོ་བར་ཁུར་བཞེས་རྣམས་སྤྲད། འདི་ནས་རི་གོང་མགྲོན་ཁང་རྩེར་སྐུ་མཚམས་དམ་པོ་ལ་ཟླ་ཤས་བཞུགས་པ་གནང༌།
དགུན་དུས་ཀྱི་སྒྲུབ་མཆོད་ཚོགས་དབུ་ལ་རིན་ཅེན་གླིང་དུ་སྤྱན་འདྲེན་བྱུང་རུང་མི་ཕེབས་པའི་དགོངས་པ་གཏད་མཚམས། ནུབ་གཅིག་མནལ་ལམ་དུ་གཞི་བདག་ཇོ་གདན་གོས་བཟང་པོ་སྟོན་པའི་རྣམ་པར་བྱས་ཏེ།
གསོལ་ཇ་ལྟིར་རྒྱུགས་དང་བཅས་ད་ལོ་ཕེབས་པ་རང་བཟང་བས་ཕེབས་དགོས་ཟེར་བས། སླར་ཕེབས་པར་ཞལ་གྱིས་

བཞེས་པ་བཞིན་སྒྲུབ་མཆོད་ལ་ཕེབས། དེ་ནས་སྟོད་ལུང་བ་རར་རྗེ་ཚར་པས་ནི་གུ་གནང་བའི་སྐད་ཅ་གསན་པས། པ་རར་ཆོས་གསན་པར་ཕེབས་བཞེད་པ། རིན་པོ་ཆེ་དབོན་པས་ད་ལམ་ངེད་འགྲོ་དགོས་པར་འདུག་པས་ཁྲོལ་དགོས་གསུང་བའི་དགོངས་བཞེད་དང་སྦྱར་བ་གནང༌།
ཆོས་རྗེ་རིན་པོ་ཆེས་ཐེགས་བཞུད་བཤོལ། དེའི་ཕྱི་ལོ་རིན་པོ་ཆེ་ཚར་ཆེན་སྙུག་ལར་སྤྱན་འདྲེན་གནང༌། བཞུགས་ཡུན་ཟླ་བ་བདུན་ཙམ་གྱི་བར་ཕྱགས་ཕྱིར་བཞུགས།
དེ་བར་བདེ་མཆོག་ལོ་ནག་དྲིལ་གསུམ། ཀྱེ་རྡོ་རྗེ་བིརྺ་པའི་ལུགས། གུར་མགོན་ལྷ་བཅུ་གཉིས། བཅུ་བདུན་མ། ལྷ་ལྔ་མ། ལྷ་བརྒྱད་རྣམས་རས་བྲིས་ཀྱི་དཀྱིལ་འཁོར་ལ་བརྟེན་པའི་དབང་རྒྱ་གཞུང་དངོས་བསྟན་གྱི་ལུགས་དང༌།
ག་ཡ་དྷ་རའི་མན་ངག་ལུགས་རྣམས་ཡོངས་སུ་རྫོགས་པ། ཁྲོ་བཅུ་ལྕམ་དྲལ་ལྷ་བརྒྱད་དེ་གུར་མགོན་གྱི་རྗེས་གནང་གསུམ། སྲུང་འཁོར་བྲག་རྫོང་མའི་ཁྲིད། གུར་པོད་མེ་འབར་མའི་ལུང་དང་བཅས་པ་སོགས་ཆོས་སྐོར་མང་པོ་གསན།
འདི་དག་ལ་ལྷན་དུ་བསྟན་པའི་གསལ་བྱེད་ཀུན་མཁྱེན་གཉིས་པ་བློ་གྲོས་ཆོས་འཕགས་ཀྱང་ཕེབས་འདུག །དེའི་དུས་སྙུག་ལ་ནས་སྦྱིན་བདག་མཛད། བྱམས་པ་མགོན་པོའི་གསེར་སྐུ་རྒྱབ་མཐོ་བཅོ་ལྔ་པ་ཞིག་བཞེངས་པའི་གཟུངས་ཞུགས་འབུལ་བའི་ཕྱག་ལེན་རྣམས་གནང་བས།
སྦྱིན་བདག་ཆེན་པོར་སྙན་བསྐུལ་ཏེ་རྒྱུ་ལ་མ་རྩེགས་པར་སྤུས་གཙང་ཞིང་བཟབས་པར་མཛད་པའི་ཞལ་བཀོད་དང་དོགས་གཅོད་ཞུ་བ་གནང་ཆོག་པས་འཁྲུལ་མེད་ཀྱི་ངེས་པ་རྙེད་ལོ་དེའི་དགུན་སྟོད་ཡོལ་རིན་ཆེན་གླིང་གི་གཟིམས་ཆུང་ཀ་བཞིར།
གུར་མགོན་བཀའ་སྡོད་དང་བཅས་པ། ཞལ་

བཞི་པ་གཙོ་འཁོར། ཕྱག་དྲུག་པ་རྣམས་ཀྱི་རྟག་གཏོར་སོགས་གཏོར་མ་གསུམ་ལ་བརྟེན་པའི་སྒྲུབ་སྐོར་གྱི་བཅའ་གཞི་འཛུགས་པར་གསོལ་བས། རྗེ་ཚར་ཆེན་ནས་ཞལ་བཀོད་གནང་བ་ལྟར། ཡོལ་དུ་དཔོན་སློབ་རང་གི་ཕྱག་ལེན་ལ་བཏབ་སྟེ།
གཏོར་རྒྱུ་གཙང་ཞིང་གྱ་ནོམས་པ་ལ་བསྲེ་རྒྱུའི་སྨན་ལྔ་དང༌། བཟང་དྲུག་སོགས་ལས་དང་རྗེས་སུ་མཐུན་པའི་བཟང་སྨན་བོངས་ཆེ་བ་ཞིབ་ཏུ་བཏགས་པ་དང༌། གཏོར་གཟུངས་རྒྱས་པར་བྲི་བཞེངས་མཛད་པའི་འཆིང་སྐུད་ཀྱི་ན་བཟའ་ལྕགས་སྦུབས་སོགས་ཀྱི་བཅས་དང༌།
ལོ་གཏོར་དང་རྒྱུན་གཏོར་སོགས་ཀྱི་སྟེགས་བུ་བང་རིམ་གྱིས་མཛེས་པ། རྟག་གཏོར་བཞུགས་པའི་ཁང་སྒྲོམ་སྟེང་ཕྱུར་བུ་སྒོ་གླེགས་སོ་སོ་དང་བཅས་པའི་ཤིང་བཟོ།
རི་མོ་ཚོན་རྩི་སོགས་གྲུབ་མཚམས། རྗེ་ཚར་པ་སྙུག་ལ་ནས་སྤྱན་འདྲེན་གནང་འཕྲལ་ཕེབས་ཏེ་གཏོར་གཞི་རྒྱས་པར་འཛུགས་པར་གནང་བའི་རྒྱན་བཀོད་ཕུན་སུམ་ཚོགས་པ་ཕྱི་རོལ་ཏུ་དར་ཟབ་ཀྱི་ཕང་ཕུང༌།
སྟག་གཟིག་གི་པགས་པ་གོ་ཁྲབ་སོགས་ཕྱི་ནང་གི་མཆོད་པ་སྤྱན་གཟིགས་ལྟ་བས་མི་ངོམས་ཤིང༌། བརྗིད་ཆགས་པ་འཇིགས་ཤིང་བརྔམས་པ་བཤམས་ནས་དཔོན་སློབ་ཚོགས་ཀྱི་འདུ་བ་བཟང་པོ་ཆབས་ཅིག་པས་ཐུན་མོང་མ་ཡིན་པའི་གཏོར་སྒྲུབ་ཞག་མང་དུ་སྦྲེལ་ཏེ་བསྒྲུབས་ནས་བསྐང་གསོ་རྒྱས་པ་གནང༌།
བླ་མ་དམ་པ་དཔོན་སློབ་ཚོགས་ཀྱི་འཁོར་ལོ་དང་བསྙེན་བཀུར་འབུལ་ནོད་བཟང་པོས་མཉེས་པར་མཛད་ནས།
ཕུ་ན་ཡར་རི་གོང་མགོན་ཁང་གི་མྱུར་མཛད་མགོན་པོའི་སྐུ་འདྲ་ཡིད་བཞིན་ནོར་བུ་ལ་གསེར་ཤོག་གི་རྒྱན་སྦྲེང་སོགས་དང༌། སྐུའི་ཉེ་འཁྲིས་རྣམས་སུ་བཞུགས་ཁང་གི་བཀུར་སྟི་དང་བཅས་པ་སྔ་གོང་ནས་ཕུལ་ན་བསམ་པ།

བཀའ་གཉན་པས་འབུལ་མ་སྤོབས་པ་ད་སྒོས་དེ་ལྟ་བུ་ཞིག་ཕུལ་ན་བསམ་པ་འཁུ་བཟློག་བཞིན་མི་འབྱུང་ལ་ཆེ་བས་ཐུགས་དམ་བརྟག་པའི་བསླབ་སྟོན་དགོས་ཞུ་བ་གནང་བས། བླ་མ་དམ་པ་ཚར་པས་དེ་ནུབ་ཡེ་ཤེས་ཀྱི་གཟིགས་པ་གཏད་དེ་བཀའ་གནང་སྩལ་བར་དེ་ཁ་གནང་ཆོག་པ་འདུག
།སྐུ་དངོས་ལ་ཞབས་ཏོག་འབུལ་བ་དེ་ལྷ་བཟོ་བ་གཞན་གྱིས་མ་བྱས་པར་རྗེའི་དྲུང་རང་ཕྱག་བཟོ་བོ་འདུག་པས་ཕྱག་བདར་མ་རང་མཛད་ན་བར་ཆད་ཀྱང་མི་ཡོང་གསུང་བ་ཕེབས་ནས།
གདན་འདྲེན་དང་བསྟུན་ལྷུན་རབ་རྫོང་ལ་ཐེགས་པའི་ཞབས་ཕྱིར་ཡོལ་ནས་རྗེའི་དྲུང་ཡང་ཕེབས་ཏེ་རྫོང་དུ་གྲ་པ་ནས་བརྒྱུད་པའི་ཛམྦྷ་ལ་དམར་པོའི་སྲོག་སྒྲུབ་ཀྱི་རྗེས་གནང་བསྟན་པའི་གསལ་བྱེད་ཆོས་འཕགས་པ་དང་ལྷན་དུ་གསན།
དེ་ནས་ཀྱང་རྗེ་བླ་མ་གཙང་ཕྱོགས་ལ་ཆིབས་ཁ་སྒྱུར་བའི་ཕྱགས་ཕྱིར་ཕེབས་སྐྱེལ་ལ་གྲ་ཐང་གི་བར་དུ་བསྟན་པའི་གསལ་བྱེད་ཞང་དབོན་གཉིས་ཀས་ཕེབས། གྲ་ཐང་དུ་དཔོན་སློབ་ཐམས་ཅད་ཆིབས་བཤོལ་ཏེ་ཞལ་རྣམ་པ་གཉིས་ཀར་བླ་མ་དམ་པས་བསྟན་པའི་འཛིན་བཀོད་འདི་ལྟར་མཛོད་ཅིག་པའི་སྙན་སྒྲོན་ཞིབ་རྒྱས་གནང་བའི་ས་ནས་རིན་ཆེན་གླིང་ནས་དཔོན་སློབ་རང་གནས་སུ་ཕེབས་པའི་ངོས།
གཏོར་སྒྲུབ་བསྐང་གསོའི་རྒྱུན་གོང་སྤེལ་དུ་མཛད། སྒྲུབ་མཆོད་གྲོལ་ནས་ཆོ་འཕྲུལ་གྱི་སྐབས་རི་གོང་དུ་སྐུ་མཚམས་ཀྱི་ངང་ནས། ཤངས་པ་བཀའ་བརྒྱུད་ཀྱི་ལྟ་སྒོམ་དང་མྱུར་མཛད་མགོན་པོའི་གཏོར་སྒྲུབ་ལ་ནན་ཏན་བགྱིས་ངོས།
གཙོ་བོར་བླ་མ་མགོན་པོ་དབྱེར་མེད་ལ་གསོལ་འདེབས་དྲག་པོ་གནང་བས། ནུབ་གཅིག་མནལ་ལམ་དུ། བུད་མེད་དར་ལ་བབ་ཅིང་རྒྱན་བཟང་པོ་ཅན་ཞིག་གི་ངག་ནས་ངའི་གནས་འདིར་ཐམས་ཅད་ཀྱི་མནའ་

སྐྱེལ་ས་བྱས། འབགས་ཡོད་པས་ཁྱེད་ཀྱིས་རྣམ་འཇོམས་ཀྱི་ཁྲུས་ཆོག་ཞིག་མཛོད་ཟེར་སྤང་སྔོན་པོ་གྲུ་བཞི་ཆུང་ངེ་བ་ཞིག་གི་དབུས་སུ་ཀུ་ཤའི་སྡོང་པོ་རྐང་གཅིག་སྐྱེས་པ་ཕྱག་ཏུ་ཕུལ་བྱུང་དེ་འཕྲལ་མནལ་དྭངས་པས་གལ་ཆེ་བར་དགོངས་ཏེ།
མགོན་ཁང་གི་ནང་དང་ཁོར་ཡུག་ཐམས་ཅད་ལ་ཁྲུས་ཆོག་གི་བུམ་ཆུ་འཐོར། མགོན་པོའི་སྐུ་ལའང་ཁྲུས་གསོལ་དང་དཔོན་སློབ་ཐམས་ཅད་ཁྲུས་མཛད། དེ་ནས་མགོན་ཁང་ནང་གི་སྐུ་འཁྲིས་སུ་གྲ་མིག་དང་བཅས་པའི་སྒོ་གླེགས་བཟོ་བཀོད་མཛེས་པ་བསྒྲུབས་པའི་ཚོན་རྩི་གཏོང་བ་དང་མཉམ་དུ་མགོན་པོའི་སྐུ་འདྲ་ལ་འབུལ་རྒྱུའི་གསེར་ཤོག་གི་བམ་པོ་གཅིག་ཡོད་པ།
བསམ་ཆུང་ཞིག་གི་བརྐུས་ཏེ་སྒོ་གོང་གི་སྲུབས་ཤིག་ཏུ་སྦས་པ་མ་རྙེད་པས་ཕྱགས་འཐོགས་ཉིན་རེ་བཞིན་བསྐང་གསོ་གནང་དུས།
གུ་གུལ་བཏུལ་བའི་མེ་ཡལ་ཟིན་ནས་གཏོར་སྒྲོམ་གྱི་འོག་ནས་དུད་པ་ཆེན་པོ་རང་བྱུང་དུ་འཐུལ་ཞིང་འདུག་པས་ཕྱག་ཕྱི་བ་ལ་སྟོན་པ་མཛད་དུས།
ཤ་ཆེན་གྱི་གསུར་ངད་བཟང་པོས་མགོན་ཁང་གི་ནང་ཐམས་ཅད་ཁྱབ་པ་དང་མཉམ་དུ། གློ་བུར་དུ་ག་ནས་བྱུང་ཆ་མེད་པར་རླུང་ཤུགས་ཅན་ཞིག་འཚུབ་འཁྱིལ་གྱིས་བྱུང་བས་སྒོ་གོང་ནས་གསེར་ཤོག་གི་བམ་པོ་བཏོན་ཏེ་སྐུ་མདུན་དུ་བསྒྱུར་བྱུང་བས་ཤིང་རྩིའི་འཕྲོས་དང།
སྐུ་འདྲ་རིན་པོ་ཆེའི་དབུ་རྒྱན་གྱི་ཟེ་པྲོག །ཕྱག་ཞབས་ཀྱི་གདུ་བུ། ཞལ་རྒྱན་དང་སྨིན་མ་རྣམས་ལ་གསེར་གྱི་སྤྲས་པའི་ཚུལ་དུ་ཞབས་ཏོག་བསྒྲུབ་པ་མཛད།
དེ་དུས་སྐུ་འདྲ་བར་སྣང་མར་གྲགས་པས། ཐུགས་རྟོག་བཅུག་དུས་སྐུ་དེ་གང་ལའང་བརྟེན་མེད་དུ་བཞུགས་པའི་ཞབས་མཐིལ་དང་གདན་གྱི་བི་ན་ཡ་ཀ་བསྣོལ་བའི་བར་ལ།
དང་པོར་དཔེ་ཤོག་དྲངས། དེ་ནས་དར་ཁ་ལོངས་འདྲེན་ཐུབ་པ་གཟིགས་ལམ་དུ་བབས། དེ་ནས་སྐབས་ཤིག་ཆོས་རྗེ་རིན་པོ་ཆེ་གནས་དེར་ཞབས་ཅུང་ཟད་འདྲེད་པ་ལ་རྡོའི་ཟུར་གྱིས་རྨ་ཕྲ་མོ་ཞིག་བྱུང་བ་དངས་པ་འགོར་པོ་བྱུང་དུས་ཡིད་ལ་ཐོགས་མེད་དུ་ཛོ་ཀི་རས་ཐོད་བཅིངས་པ་ཞིག་བྱུང་བར་ཟས་སྐོམ་གནང༌།

ཞབས་ཀྱི་རྨ་བསྟན་ནས་འདི་ལ་ཕན་པའི་ཐབས་གྱིས་ཤིག་པའི་སྐད་ནི་མི་གོ་བ་ལྟར་བྱེད་ཀྱི་འདུག །ཕྱག་བརྡ་མཛད་པས་རས་ཀྱི་ཨངྒའི་གསེབ་ནས་སྨན་ཞིག་བཏོན་ནས་རྨ་ལ་སྦྱར། དར་རས་དཀྲིས་ནས་ལངས་སོང༌། རྗེས་ནི་མ་བསྙེགས།
ཞག་གསུམ་ཙམ་སོང་ནས་དཀྲིས་མ་བཀྲོས་བས་སྨེན་པ་ཡང་མེད་པར་སོང་འདུག །དེ་ནས་རིན་ཆེན་གླིང་དུ་ཕེབས་ཏེ། རེ་ཞིག་ན་བསྙེན་མཚམས་གནང་བ་ལ་དམིགས་པའི་གཟིམས་ཆུང་མདོ་ཕུགས་ཅུང་ཟད་དབེན་པ་ཞིག་གསར་དུ་གྲུབ་པའི་སྐབས།
སླར་རྗེ་ཚར་ཆེན་སྟོད་ལུང་པ་ར་བའི་སར་སྐོར་ཅིག་ཕེབས་ཞིང་རིན་ཅེན་གླིང་དུ་ཕེབས། རེ་ཞིག་ན་གཟིམས་ཆུང་གསར་པ་དེར་ཡོལ་བའི་གྲྭ་པ་གཞོན་པ་ཐོགས་ཅིག་ལ་ཀྱེ་རྡོར་གྱི་རྒྱུ་དབང་གནང༌།
ཞག་གསུམ་བཞུགས་ནས་རི་གོང་ལ་ཐེགས། དེར་བཞུགས་ཞག་བཅགས་མ་ཞིག་གནང་བའི་བར་ལ་ཞབས་ཏོག་འབུལ་ནོད་བཟང་པོ་མཛད། དེ་ནས་བླ་མ་དམ་པ་སྙུག་ལར་ཕེབས་ཞག་འགའ་བཀའ་རྗེས་གནང་འགའ་ཞིག་གནང་བ་དང་བཅས་བཞུགས།
སྤྱན་འདྲེན་དོས་དྲག་པས་སྙུག་ལ་ནས་པ་རར་མྱུར་སྟབས་ཐེགས་པའི་སར་ཡང་ཡོལ་ནས་ཕོ་ཉ་མངགས་ཏེ། སྤྱིར་རྡོ་རྗེ་ཐེག་པའི་ཟབ་གནད་མཐའ་དག་འགྲོལ་བ་དང༌། ཁྱད་པར་ས་སྐྱའི་གསང་སྔགས་ཀྱི་གདམས་པ་སྙན་བརྒྱུད་དུ་བཞུགས་པའི་ཟབ་ཡངས་རྒྱ་མཚོ་ལྟ་བུ་ལས་བརྩམས་ཏེ་ཐུགས་སྤོབས་བསྐྱེད་ནས་ཞུ་བ་དང༌།
ཁྱད་པར་ནཱ་རོ་མཁའ་སྤྱོད་ཀྱི་སློབ་བཤད་ཟབ་ཁྲིད་ལ་ཆེད་དུ་གཏད་ནས་ཕུར་ཚུགས་མ་གསོལ་བས་རྗེའི་བཀའ་ལུང་ལ་ངེད་ཀྱང་དབུས་སུ་ཡུན་རིང་པོ་སྡོད་ལོང་མེད་པ་དང༌།
མགྱོགས་པར་ཡོང༌། ཁྱེད་རང་དཔོན་སློབ་ཀྱང་འདར་གྲང་མོ་ཆེ་ལ་

བསྙེགས་ནས་ཕེབས་མཛོད། སྐུ་ཆས་ཀྱང་སྟབས་བདེ་བ་ཡོང་གསུང་བ་ཕེབས། རྗེ་ཚར་པ་ལོ་དེ་ནང་དུ་སྲིན་པོ་རི་ལ་བརྒྱུད་གོང་དཀར་རྡོ་རྗེ་གདན་དུ་ཡུད་ཙམ་ཕེབས་ནས་གཙང་ལ་ཐེགས། རིན་ཅེན་གླིང་དུ་དཔོན་སློབ་ཀྱི་སྐུ་ཆས་གྲབས་ཤོམས་གནང་གྲ་པ་གཞོན་པ་ཉུང་ཧྲགས་སྐྱེད་ཚལ་དུ་སློབ་གཉེར་ལ་བརྫངས།
ཡོལ་གྱི་གཞིས་བཞུགས་ལ་དབོན་རིན་པོ་ཆེས་རྩིས་ལེན་མཛད། དེ་ནས་དཔོན་སློབ་བཅུ་ཙམ་ཞབས་ཐང་མཛད། རོང་ཆུང་བརྒྱུད་ཕེབས་པས།
ཡར་ལམ་འབྲས་ཡུལ་སྐྱེད་ཚལ་དུ་བར་ཞག་མཛད། གནས་མཇལ་གནང༌། དེ་ནས་རིན་སྤུངས་སུ་ཕེབས་པས། གཞིས་ཀ་རྩེ་ན་རྗེ་བཙུན་དམ་པ་ཀུན་དགའ་གྲོལ་མཆོག་བཞུགས་པའི་དྲུང་དུ་མཇལ་ཁ་ལ་ཕེབས་པའི་ནུབ།
རྗེ་བཙུན་རིན་པོ་ཆེས་ལྗང་སེར་གྱི་མཆོད་ཀོང་ལེགས་པོ་ཞིག་ཏུ་དཀར་མེ་སྤར་ནས་འདི་ཕྱག་རང་དུ་གཏོད། ཀུང་འདི་སྣོམས་གསུངས། སྦྲང་བཤད་ཀ་ཊོ་ར་གང་དང་བཅས་པ་གནང་བ། གཞིས་ཀ་ཁྲ་མ་པའི་ཤག་ཏུ་བཞུགས་འཚེར་ལ་བསྐྱལ།
ཞག་བཅུ་སྐོར་གྱི་བར་ཉིན་རེ་བཞིན་གཞིས་ཀ་རྩེར་རྗེ་རིན་པོ་ཆེའི་སྐུ་མདུན་དུ་ཕེབས། དེ་ནས་ནུབ་ཆོས་ལུང་ནས་མཁན་ཆེན་དབང་པོ་བས་རྗེ་བཙུན་དམ་པ་སྤྱན་དྲངས་པའི་སར་ཕྱགས་ཕྱི་ལ་ཕེབས།
ཞག་གསུམ་བཞུགས་པ་གནང༌། ཆོས་ལུང་ན་རྗེ་མཁྱེན་བརྩེའི་དབང་ཕྱུག་ཀྱང་བཞུགས་འདུག་པ་མཇལ་བས་གཞིས་ལེན་དང་ངོར་ཚུན་གྱི་ཆིབས་སྐྱེལ་གཏོང་བ་གནང༌། དེ་ནས་ཆུ་ལྷོ་ཁར་བཏོན།
པ་རྣམ་ཕྱོགས་ལ་ཕེབས། དགའ་བ་གདོང་དུ་བྱམས་པ་མཇལ་ནས་ཞ་ལུར་མཆོད་མཇལ་ལ་ཐེགས་པ་ནས། ལྷུན་པོ་རྫོང་ཕྱོགས་ལ་བྱས་ངོར་དུ་ཕེབས། མཁན་ཟུར་གཉིས་ཀ་དང་དེ་སྔོན་ནས་དབུས་ཕྱོགས་སུ་གསུང་འདྲིས་ཡོད་པས་གཞིས་ལེན་

ལེགས་པར་གནང༌། ཞག་ཁ་ཤས་ཀྱང་བཞུགས་ཆོས་བཀའ་ཕྲ་མོ་མང་པོ་གསན། དེར་གསོལ་ཇ་འཁྲོལ་ཆེ་བའི་བསྒྲུབ་མདའ་སྤུས་བསྒྱུར་འགྲུབ་བྱུང་མཚམས་འགྲུལ་བཏེག་སྟེ། ངོར་བླ་བྲང་གི་གཟིམས་དྲེལ་གཡར་པོ་ཁ་ཤས་ཡོད་པས་གཅིག་གི་ཁལ་རྣམས་ཕྱག་གཡོག་པ་རྣམས་ཀྱི་རྒྱབ་ཁུར་དུ་བསིལ།
དྲེལ་ལ་ཞབས་སྲོང་མཛད། ཡར་ལམ་ས་སྐྱར་ཕེབས། སྒོ་རུམ། དབུ་རྩེ་རྙིང་མ། ཟུར་ཁང༌། བཞི་ཐོག་བླ་བྲང༌། ལྷ་ཁང་ཆེན་མོ། ཁའུ་སྐྱེད་ལྷས་རྣམས་ཀྱི་མཆོད་མཇལ་ལ་ཞག་ལྔ་བཞུགས།
བདག་ཆེན་སྔགས་འཆང་ཆེན་མོ་མཇལ། འབུལ་ནོད་བཟང་པོ་མཛད། བཀའ་འབྲེལ་ཞུས། དེ་ནས་ཕེབས་གདོང་བདག་ཆེན་རིན་པོ་ཆེའི་གནང་སྦྱིན་ཁྲོད་དུ་དངུལ་ཕོར་བདུད་རྩི་རིལ་བུ་བསིལ་མ་མང་པོ་དང་བརྒྱ་རྡོ་གཅིག་གིས་ཕྱུར་བུར་གང་བ་ཡང་བྱུང༌།
དེ་ནས་སང་སྔ་བར་བཏེག་སྟེ། འདར་གྲང་མོ་ཆེར་ཕེབས་པའི་སང་ཉིན་བླ་མ་དམ་པ་ཚར་ཆེན་ཆོས་ཀྱི་རྒྱལ་པོ་དང་གཟིམས་ཆུང་མདོའི་ཚོམས་ཆེན་དེར་མཇལ་དུས་ན་བཟའ་ཆ་ཚང༌།
གསོལ་ཇ་སིག །དར་ཡུག་སྔོན་པོ་དང་དམར་པོ་རེ་མཇལ་དར་ལ་ཕུལ། བླ་མ་དམ་པས་ཀྱང་སྣ་ལེན་བཟང་པོ་མཛད། དེ་རྗེས་འདར་རྫོང་ནས་ཀྱང་གཞིས་ལེན་ཡང་ཡང་བཟབས།
བཞུགས་ཡུལ་སྤྱིལ་པོ་བཀོད་ཤོམས་ལེགས་པོ་ཞིག་ཏུ་གཞི་ཕབ། ནཱ་རོ་མཁའ་སྤྱོད་ཀྱི་ཟབ་ཁྲིད་ལ་ཆེད་དུ་གཏད་ནས་གསོལ་བ་འདེབས་པ་གནང་བས། ཡར་ངོའི་ཚེས་བཅུ་ཞིག་གི་ནུབ་རྣལ་འབྱོར་མའི་བྱིན་རླབས་གནང་བའི་ཚོགས་འཁོར་ཡང་བླ་མ་དམ་པའི་ཕྱག་ནས་གནང༌།
དབང་ཞུ་བ་བདུན་ཅུ་རྩ་གྲངས་ཙམ་ལ་སློབ་མ་ཉེར་ལྔའི་གྲངས་བཅད་ཀྱི་དབང་ཆ་གསུམ་དུ་བཅད་ནས་གནང༌། ཆོས་ཞུ་བ་མང་པོ་ལ་ཁྲིད་

ཚུགས་ནས་ཞག་གསུམ་སོང་འཚམས་རྗེ་བླ་མ་འཕྲལ་དུ་སྐུ་ལྟེམ་པ་ལྟར་མཛད་དེ་སྐུ་མཚམས་གནང་བས་ཤིན་ཏུ་ཐུགས་མ་བདེ་ནའང༌། ཞག་གཉིས་སོང་དུས་ཡོལ་ནས་རྗེའི་དྲུང་སྐུ་གཞོགས་ལ་ཕེབས་གསུང་བ་བྱུང་དུས།
འཕྲལ་དུ་ཐེགས་པས་སྐུ་རྐྱང་སྐུ་མཚམས་ཁོག་ཏུ་གནང། ཕྱག་ཕུལ་ནས་སྐུ་གཞོགས་སུ་ཇ་སྦྱོར་གཅིག་བཞུགས་པ་གནང་རིང༌། བཀའ་ལས་ད་ལྟ་ཆོས་ཞུ་བ་ཚང་མ་བསྡད་འདུག་གམ་གསུང་བ་ལ། ཕྱོགས་ནས་ཡོང་མཁན་རྣམས་གྱེས་འདི་ཁའི་རྒྱུན་པ་རྣམས་མིན་པ་མི་འདུག་ཞུས་པས།
ཁ་སང་གི་ཁྲིད་ཞུ་བ་ཚོའི་གསེབ་ན་དམ་ཚིག་གི་ཉམས་གྲིབ་ཡོད་པར་འདུག་པས་རྨི་ལམ་དུ་ངེད་ཀྱི་ཨ་མ་དེ་སྤྱོད་ལམ་གྱི་ནང་ན་ཁ་བུབ་ནས་བསྡད་འདུག་པ་ལ་འདིར་མ་བཞུགས་ཅི་བྱུང་བ་ཡིན་སྐུ་ཁམས་ལྟེམ་པ་ནི་མིན་ནམ་བྱས།
ལག་པ་ནས་བཟུང་བསླང་བས་དེའི་ངག་ནས་མི་རྣམས་ཀྱང་སྙིང་ཁྲག་རང་སྐྱུག་པར་འདུག་པས་ང་ཡང་སྙིང་ཁྲག་སྐྱུག་ཅིང་བསྡད་པ་ཡིན་ཟེར་བ་ཞིག་བྱུང་བས་རེ་ཞིག་ཆོས་འཕྲོ་འཇོག་དགོས་པ་བྱུང༌།
ད་དུང་འགོལ་བར་བྱས་ཉུང་བསྡུས་ཤིག་ལ་བྱེད་དགོས་པ་འདུག་གསུངས་དེ་ཀ་བཞིན་ཁྲིད་བཀའ་ཞག་ཉི་ཤུ་རྩ་གྲངས་ལ་རྫོགས་པ་གནང༌། དེ་དུས་བྱང་ཁོག་གི་དཔལ་ལྡིངས་ཆོས་མཛད་མ་ཟེར་བ་ཞིག་ཁྲིད་ལ་ཡོད་པ་བཅུད་ལེན་གྱི་དཀའ་ཐུབ་དང༌།
ཐུགས་དམ་གྱི་ཚུགས་བཟང་བར་བྱེད་པ་ཞིག་ཡོད་པས། སྐབས་ཤིག་དེའི་གསུང་འཕྲོས་བྱུང་དུས་རྗེ་ཚར་པས་གསུང་ལས།
བག་མེད་དང་ལོག་འཚོ་ལ་འཛེམ་དགོས་ནའང༌། གསང་སྔགས་ལ་འདོད་ཡོན་ལམ་དུ་བྱེད་པའི་དོན་མ་གོ་བར། རབ་ཏུ་དམྱལ་བ། འབྲིང་ཡི་དྭགས། ཐ་མ་དུད་འགྲོ་ཙམ་ཞིག་ཐོབ་འདོད་ཀྱི་དཀའ་ཐུབ་རང་དགོས་པ་ཆུང་གསུང༌།
དེ་དུས་རྗེ་ཡོལ་པའི་དགོངས་ཡུལ་དུ་ལམ་གཞན་གྱི་སྤྲོས་པ་

དོར་ནས་ནཱ་རོ་མཁའ་སྤྱོད་ཀྱི་ཟབ་ལམ་རིམ་པ་གཉིས་ཀྱི་རྣལ་འབྱོར་ལ་རྩེ་གཅིག་གི་བསྙེན་སྒྲུབ་ལ་རྟགས་མཚན་གསལ་བ་ཞིག་མ་བྱུང་བར་སྐུ་མཚམས་ལ་བཞུགས་ཏེ་བུག་སྒཽ་འདག་སྦྱར་ལ་བཞུགས་པའི་དམ་བཅའི་ཐུགས་འདུན་ནར་མར་ཡོད་པས།
བླ་མ་དམ་པའི་སྙན་དུའང་བདག་རྣལ་འབྱོར་མའི་བསྒྲུབ་པ་ལ་རྩེ་གཅིག་ཏུ་བསྒྲིམ་པར་ཞུ་ཞུས་པའི་ལན་དུ་རྗེ་ཚར་པས་སླབ་སྟོན་གནང་བའི་དེ་ལ་མ་ཐུས་པ་མི་འདུག་ནའང༌། གདུལ་བྱ་བསམ་པའི་བྱེ་བྲག་མཐའ་ཡས་པའི་དོན་དུ་ལམ་ཟབ་ཅིང་རྒྱ་ཆེ་བ་རྣམས་མི་ནུབ་པ་དང༌།
རང་ཉིད་ཀྱང་ལམ་གྱི་གཞི་ཆེན་པོ་མི་ཉམས་པའི་ཕྱིར་དུ་རྣལ་འབྱོར་དབང་ཕྱུག་བིརྺ་པ་ནས་དིང་སང་གི་བར་དུ་རྟོགས་པ་དང་དོན་དང་ཚིག་གི་ཆུ་བོ་མ་ཉམས་པ་ལམ་དུས་ཀྱི་དབང་གི་ཆུ་བོ་མ་ནུས་པ།
ལམ་དུས་ཀྱི་དབང་ཟབ་མོ་ཐུན་བཞི་ལ་སོགས་པ་ཇི་ལྟར་རིགས་པ་ཉམས་ལེན་གནང་དགོས་ཤིང༌། འཕྲིན་ལས་ཀྱི་ལྷ་རྡོ་རྗེ་ནག་པོ་ཆེན་པོ་གུར་ཞལ་གྱི་ཆོས་སྐོར།
བདག་ཆེན་བློ་གྲོས་པའི་ཞལ་སྔ་ནས་ལམ་འབྲས་ལས་ཀྱང་མགོན་པོ་ཟབ་ཅིང་རྒྱ་ཆེ་ལ་ཁད་ཡིན་གསུང་པས་འདི་རྣམས་ཀྱི་ཟབ་ཁྲིད་ལ་བླ་མས་བཤད། སློབ་མས་བསྒོམས་པ་ཞིག་གིས་ཁྱབ་པར་འདུག
།ཕྱི་རོལ་དུ་བསྟན་པ་འཛིན་པའི་ཆ་ལག །སྤྲོས་པའི་རྣམ་པར་སྣང་བ་རྣམས་ཀྱང་ངེས་པར་དགོས་པས་ཐོག་མར་དབྱངས་རྣམས་ངེས་པོ་གཅོད་པ་གལ་ཆེ། སྔོན་ལོ་ཆེན་རིན་བཟང་རྒྱ་གར་དུ་བགྲོད་པའི་དཀའ་བ་དང་བཅས་ཏེ།
འདི་དག་ལ་འབད་པས་དངོས་གྲུབ་བརྙེས་ཤིང༌། གདམས་པ་རྒྱ་མཚོ་བོད་དུ་བསྒྱུར་བ་ཡིན། ད་ལྟ་རང་རེ་ཚོ་ལ་དེའི་དཀའ་སྤྱད་ཙམ་མི་དགོས་པར་འཕྲལ་འཕྲལ་ལག་ཏུ་

བླངས་པས་ཆོག་པ་བསོད་ནམས་ཆེ་བ་ཡིན་པས། རྗེའི་དྲུང་ལའང་གསུང་ལེགས་པོ་འདུག །ཕྱགས་ཕྱི་བ་དབུ་མཛད་ལའང་སྐད་ལེགས་པོ་འདུག་པས་དབྱངས་ལ་ཐུགས་རྩོལ་མཛོད་གསུང། གཟའ་སྐར་ལེགས་པོ་ཞིག་ལ་གྲང་མོ་ཆེའི་གྲ་པ་ཕལ་ཆེར་དང་བཅས་པའི་དབུས་སུ།
ཆོས་ཁྲི་ཞིག་གི་ཁར་རྗེ་ཚར་ཆེན་ཕེབས། སྐུ་མདུན་དང་ཉེ་སར་ཡོལ་ནས་དཔོན་སློབ་བཞུགས་སུ་བཅུག །ཐོག་མར་འཕྲིན་ལས་བསྐུལ་བའི་ཕྱིར། བདག་ཆེན་རྡོ་རྗེ་འཆང་དང༌།
རིན་པོ་ཆེ་རྡོ་རིངས་པའི་སྐུ་བསྟོད་ཚར་ཉི་ཤུ་རྩ་གཅིག་རེ་གནང་དེ་ནས་ཚིག་བཀྲ་ལེགས་ཕྱིར་སྲིད་ཞིའི་དཔལ་འབྱོར་མའི་དབྱངས་ནས་བརྩམས། སྟག་མོའི་ངུར་དབྱངས་སོགས་དབྱངས་ཆེན་རྣམས་ལ་བྱུང་ཁུངས།
ལོ་ཆེན་རིན་བཟང་གི་དུས་ཀྱི་ལོ་རྒྱུས་དང༌། བླ་མ་གནམ་ཁའུ་པ་ལ་དཔལ་མགོན་གྱི་དབྱངས་ལུང་བསྟན་པའི་ལོ་རྒྱུས་རྣམས་གསལ་བཏབ་ནས་གསུང་དབྱངས་ཀྱི་ལྗགས་སྤོད་འཁྲིད་མཁས་པ་ནན་ཆགས་སུ་མཛད་སྐབས་བླ་མའི་བཀའ་ལས།
དཔལ་ལྡན་ལྷ་མོའི་བསྟོད་དབྱངས་ཏིལ་མར་མ་ལ་དབྱངས་ཀྱི་ནན་ཏན་བྱས་ན་སྐད་ཀྱི་དངོས་གྲུབ་སྟེར་བ་ཡིན་གསུང་བ་བཞིན། སློབ་མ་དམ་པ་རྣམས་ཀྱིས་ཀྱང་མཛིན་སྐྱོང་གི་དབྱངས་བཅགས་ཉིན་མཚན་དུ་མཛད་པས་ཐམས་ཅད་ཀྱང་དབྱངས་གྲ་ཤིན་ཏུ་ལེགས་པ་བྱུང་བས་ས་སྐྱའི་ཤར་དབྱངས་བདག་ཆེན་བློ་གྲོས་པ་ནས་བརྒྱུད་པ་ལ་ཚར་ལུགས་ཀྱི་མཚན་ཐོགས་ཏེ་གྲགས་པར་གྱུར་ཏོ།
།དེ་ནས་འདར་རྫོང་ནས་སྐུ་རིམ་གློ་བུར་མའི་བསྐང་གསོ་བརྒྱ་རྩ་ཞིག་གནང་བ་དེ་ཡོལ་ནས་དཔོན་སློབ་སྒེར་གྱི་གཏོང་དུ་འཇུག་པ་གནང་དུས།
སྡེ་པས་ཞབས་ཏོག་དང་ཚོགས་འཁོར་བཟང་པོ་ནུབ་རེ་བཞིན་མཛད། དེ་ནས་རིམ་གྱིས་དཔལ་གུར་གྱི་ཆོས་སྐོར།
དགྱེས་པ་རྡོ་རྗེའི་ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་གྱི་ལེའུ་བཅོ་ལྔ་

པ་ལས་གསུངས་པའི་རྡོ་རྗེའི་ཚིག་རྣམས་མཐའ་དྲུག་ཚུལ་བཞིའི་སྒོ་ནས་གཏན་ལ་ཕབ་པའི་དོན་གྱི་ཉམས་ལེན་རྒྱས་པར་ཕྱེ་ཕྱི་རྟེན་དང་དཀྱིལ་འཁོར་ལ་བརྟེན་ནས་བསྒྲུབ་པ། ནང་རྩ་གསུམ་འཁོར་ལོ་ལྔ་ལ་བརྟེན་ནས་བསྒྲུབ་པ།
གསང་བ་ཡང་གསང་སེམས་ཉིད་ཀྱི་གནད་ལ་བརྟེན་ནས་བསྒྲུབ་པ་རྣམས་ལས་ཕྱི་སྒྲུབ་ཀྱི་ཕྱོགས་ཐམས་ཅད་ལ་ཐུན་མོང་དུ་དགོས་པའི་སྐུ་གསུང་ཐུགས་ཀྱི་རྟེན་བྲིས་འབུར་བཞེང་པའི་མན་ངག
།ཕྱི་རྟེན་གཟུངས་གསོ་གཟུངས་འཛུགས། བྲན་སྡུད་གཤིན་རྗེ་ནག་པོའི་ཐུགས་སྒྲུབ་ལ་བརྟེན་ནས་ཐུགས་འཛུགས་པ་དང་གསོ་བའི་ཕྱག་ལེན། ནང་དང་གསང་བའི་རྟེན་བཅའ་བའི་མན་ངག །དངོས་གཞི་ཕྱི་སྒྲུབ་ཆེན་མོ་བདག་ཆེན་རྡོ་རྗེ་འཆང་ཆེན་པོས་ཕྱག་ལེན་གནང་བའི་ཤོམས་ཀྱི་བཅའ་གཞི་མ་ཉམས་པ་ད་ལྟ་མཐོང་ལྕགས་ཀྱི་མགོན་ཁང་ན་བཞུགས་པ་ལ་གཟིགས་ན་ཇི་ལྟ་བ་བཞིན་དུ་ཡོད་པས་ཡིད་ཆེས་པར་ཡོང་གསུང་བའི་ཁུངས་སྟོན་པ་གནང༌།
ཞལ་ཁྲིད་ཀྱི་ཕྱག་ལེན་དུ་མའི་ཞིབ་གསེད་འཐེམས་པར་མཛད། དེ་དག་གི་སྤྱི་ཁྱབ་ཉམས་ལེན་གྱི་བཅའ་གཞིར་ཉེར་མཁོ་ཡིན་ཡང༌། གནས་སྐབས་སུ་ཟུར་བཀོལ་ལྟ་བུའི་ཚུལ་དུ་བསྟན་པ་སྒྲུབ་བདེ་ཞིང་ཁྱབ་ཆེ་བ་གཏོར་སྒྲུབ་དང༌།
དམར་ཆེན་གཏོར་བཟློག །བཟློག་མདོས། དེ་དག་གི་སྐབས་ཀྱི་བགེགས་སེལ་བོགས་འདོན། གཏོར་བསྐང་མདོས་བསྐང་རྣམས་ལ་འབྱིན་འཇུག་རྒྱས་འབྲིང་བསྡུས་གསུམ་གྱི་མདོར་ལེན་ཐབས་མང་དཀའ་བ་མེད་པའི་ཚུལ་གྱིས་ཕྱག་ལེན་ཐམས་ཅད་གཏན་ལ་ཕབ།
བྲམ་ཟེ་མཆོག་སྲེད་ནས། རྒ་ཨ་ཉན་དམ་པའི་བར་

སྙན་བརྒྱུད་དུ་བཞུགས་པ་རྣམས། དམ་པས་ཤོག་དྲིལ་ཉི་ཤུ་རྩ་གཅིག་ཏུ་བཀོད་པའི་ནང་ནས། གཞན་གྱི་རིག་སྔགས་རྦོད་གཏོང་བཟློག་པའི་ཡི་གེར་མཚན་གསོལ་བའི་རྩ་ཚིག་ལ་བརྟེན་ནས་བསྐྱེད་རིམ་སྲུང་འཁོར་བྲག་རྫོང་མའི་ཁྲིད་རྒྱས་པ།
ནང་ཁྲིད་དང་གསང་ཁྲིད་ཐུན་མོང་མ་ཡིན་པའི་ཆོས་སྐོར་རྣམས་ལ་བསྐྱེད་རྫོགས་ཟུང་འབྲེལ་གྱི་ལམ། གཞི་ལམ་འབྲས་བུའི་ཟབ་ཁྱད་ཀྱི་ངོ་སྤྲད་པའི་མངོན་སྤྱོད་སོགས་འཕྲིན་ལས་ཆེན་པོ་བཞིའི་ཉིན་སྒོས་མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ཏུ་འགྱུར་བའི་བསྙེན་སྒྲུབ་ལས་གསུམ་བསྲུང་བཟློག་བསད་གསུམ་གྱི་བསྡུས་པ་རྣམས་ལ་ཐུན་མོང་དུ་ཟབ་པའི་གནད་ལྔ་དང༌།
ཁྱད་པར་གྱི་མན་ངག་གི་ལྡེ་ཁ་གདགས་པ་རྣམས་ཕྱི་ནང་གི་སྒྲུབ་སྐོར་བསྐྱེད་རྫོགས་སོ་སོར་སྦྱོར་ཚུལ་དང་བཅས་པ་ལ་ཉམས་ཁྲིད་སྐྱཽང་བ་མཛད་པས། གཞུང་དང་མཐུན་པའི་རྟགས་འཕྲལ་དུ་ཡིད་ཆེས་ཀྱི་མཚན་མ་དང་བཅས་པ་བྱུང༌།
བདག་ཆེན་རྡོ་རྗེ་འཆང་གི་མགོན་པོའི་རྒྱུད་དང་རྒྱ་བོད་ཀྱི་སྒྲུབ་གཞུང་སྔ་མ་རྣམས་ཕྱོགས་གཅིག་ཏུ་བསྒྲིགས་པའི་དཀར་ཆག་དང་བཅས་པ་ལ་གུར་པོད་མེ་འབར་མར་གྲགས་པའི་ལུང༌།
དེའི་དཀའ་གནས་སྦས་པ་རྣམས་གསལ་བྱེད། སྙན་བརྒྱུད་ཀྱི་ཟིན་ཐུན་དང༌། ལྷན་ཐབས་ལས་ཁྲིད་བཀའ་རྒྱ་ཅན་རྣམས་ཕྱོགས་གཅིག་ཏུ་བསྒྲིགས་པ་ལ་རྗེ་ཚར་པས་དཀར་ཆག་མཛད་པའི་སྙན་བརྒྱུད་པོ་ཏི། ས་ལུགས་གྲགས་ཆེ་ཆུང་སོ་སོའི་ཁུངས་ཐུབ་ཀྱི་ཡིག་ཆ་སྤྱི་ཁྱབ་ཏུ་ཉེར་མཁོ་རྣམས་ཕྱོགས་གཅིག་ཏུ་བསྒྲིགས་པ།
ཁ་སྐོང་པོ་ཏི་དཀར་ཆག་དང་བཅས་པ། མགོན་པོ་གྱི་ལྗང་ལུགས་ཀྱི་ཆོས་སྐཽར་དཀར་ཆག་དང་བཅས་པ་བརྒྱུད་པ་འདིར་བཀའ་བབས་ཀྱི་ཆུ་བོ་

བཞི་འདུས་པའི་གུར་པོད་རྣམས་ཀྱི་ལུང་ཕོག །སྣོད་མིན་ལ་གསང་ཞིང་སྣོད་ལྡན་ལ་སྤེལ་བའི་བཀའ་བསྒོ་དམ་བཞག་དང་བཅས་པ་གནང་བས་གདམས་ངག་གི་སར་ག་མ་ལོག །དུས་དེ་ཉིད་སྔ་ཕྱིར་བླ་མ་དམ་པ་ལ་བསྙེན་བཀུར་འབུལ་ནོད་རང་རེའི་ཕྱག་ན་ཅི་ཡོད་ཀྱིས་ཟོལ་མེད་དུ་མཉེས་པར་མཛད་པ་སོགས།
རང་རྐྱེན་དང་གཞན་རྐྱེན་ལ་ལྟོས་པའི་སྙན་བརྒྱུད་བཞིའི་རྟེན་འབྲེལ་འགྲིག་གོ །དཔལ་ལྡན་ལྷ་མོ་འཇིགས་བྱེད་དུད་པའི་སོལ་བ་ཅན་གྱི་ཆོས་སྐོར་རྔོག་བསོད་ནམས་བསྟན་འཛིན་ལས་བརྒྱུད་པ་ཡང་གསན།
དེ་ནས་སྐབས་ཤིག་བླ་མ་དཔོན་སློབ་ཐམས་ཅད་མང་མཁར་རྨུ་གཤོངས་དགེ་བའི་ཚལ་དུ་ཕེབས། དེའི་གཟིམས་ཁང་ན་ཆོས་སྐྱོང་འཁོར་བཅས་ཀྱི་རྟག་གཏོར་བཞུགས་པའི་རྩིག་རྨང་གྲུམས་ནས་རྟག་གཏོར་གཤེགས་གསོལ་དགོས་བྱུང་བས།
དཔོན་སློབ་ཐམས་ཅད་ཀྱིས་བསྐང་གསོ་གཏོར་སྒྲུབ་རྒྱས་པར་གནང་སྟེ་གཤེགས་པའི་ཉིན་བར་སྤྲིན་ནག་ཆེན་པོ་མུན་པའི་མདོག་ལྟ་བུ་འཁྲིགས།
འབྲུག་སྒྲ་ཆེན་པོ་སྒྲོག་བཞིན་པས་ཁད་ཉེ་བའི་རི་ལ་གནམ་ལྕགས་མེ་དཔུང་དང་བཅས་པ་ལྷུང་བའི་ཆོ་འཕྲུལ་འཇིགས་རུང་བྱུང་ནའང་བླ་མ་དམ་པ་མཁའ་ཁྱབ་ཀྱི་ཏིང་ངེ་འཛིན་ལ་བཞུགས་པས་སུུ་ལའང་གནོད་པ་མ་བྱུང༌།
དེ་ནས་མི་རིང་བར་བླ་མ་གཟིམས་ཁང་གི་ཞིག་གསོ་གནང་རིང། ཡོལ་ནས་དཔོན་སློབ་ཀྱི་བླ་ཆེན་འབྲོག་མིའི་དབེན་གནས་མུ་གུ་ལུང་གི་གཟིམས་ཕུག་རྣམས་མཇལ་བར་ཕེབས།
གནས་འབྲེལ་ཞག་འགའ་ཟུང་མཛད་ནས་ཕྱིར་ཕེབས་པ་ན། རྗེ་ཚར་ཆེན་གྱིས་བཀའ་གནང་སྟེ། གྲང་མོ་ཆེའི་གནས་གཙང་གི་གཟིམས་སྤྱིལ་དུ་དཔལ་གུར་གྱི་

མགོན་པོའི་ཡི་གེ་བདུན་པའི་བསྙེན་པ་འབུམ་ཕྲག་བཅུ་དྲུག་གནང་དུས། གྲོལ་བར་ཉེ་བ་ན་འཇིགས་སྣང་ཆེན་པོ་ཡང་ཡང་ཡོད་པའི་སྐབས། ཐོག་འཚེག་པ་དང༌། ཆབ་བསེང་ལ་ཐེགས་དུས་མུན་པའི་ནང་དུ་ལྕགས་སྤྱང་སྔོན་པོ་ཞིག་འཁོར་མར་གཟིགས་སྣང་ཡོད་པ་དང༌།
ཕྱག་གཡོག་པ་ཞིག་གཟིམས་ཆུང་དུ་རྒྱུ་འཕྲུལ་བྱེད་པ་ལའང་འཇིགས་སྣང་ཆེན་པོ་འཆར་བ་ཁོ་ན་བྱུང༌། བསྙེན་པ་གྲོལ་ནས་སྐུ་མདུན་དུ་ཞུ་བ་གནང་བས། སྐྱོན་རང་ནི་ཆེར་མི་འདུག་གསུང་བ་ཙམ་ལས་བཀའ་མི་གནང༌།
དུས་གཞན་དུ་དཔལ་མགོན་ཞལ་གྱི་ཆོས་སྐོར་རྣམས་ལ་ཐུགས་འདུན་གྱི་གསོལ་བ་འདེབས་པ་གནང་བས། བསྙེན་སྒྲུབ་ལས་གསུམ་སོ་སོའི་རྗེས་གནང་གི་བཀའ་རིགས་མི་གཅིག་པ་མང་པོས་སྨིན་པར་མཛད་པ་དང་འགྲེལ་པར་གསང་ཁྲིད་ཡོངས་སུ་རྫོགས་པ་དང༌།
དཀར་ཆག་རྗེ་ཚར་པ་རང་གིས་མཛད་པ་ལྟར་གྱི་པོ་ཏིའི་ལུང་དང་བཅས་པ་སོགས་ཀྱི་ཟབ་རྒྱས་མང་པོ་གནང༌། སྐབས་ཤིག་དམར་པོ་སྐོར་གསུམ་གྱི་དཀར་ཆག་དབང་སྡུད་པདྨ་རཱ་གའི་ཟ་མ་ཏོག་གི་ཁ་འབྱེད་གནད་ཀྱི་ལྡེ་མིག་གི་ནང་དུ་གསལ་བ་ལྟར་གྱི་བྱིན་རླབས་རྗེས་གནང་ཐུན་མོང་དང་ཐུན་མོང་མ་ཡིན་པའི་བཀའ་སོ་སོ་དང༌།
དམར་ཆེན་སྐོར་གསུམ་དང༌། དམར་ཆུང་སྐོར་གསུམ་དང༌། ཚོགས་བདག་དཀར་པོ་ཆགས་པའི་རྡོ་རྗེ་རྣམས་ཀྱི་ཆོས་སྐོར་ཕྱོགས་གཅིག་ཏུ་བསྡུས་པའི་གླེགས་བམ་གྱི་ལུང༌། གསལ་བྱེད་ཀྱི་ཞལ་གདམས་ཟིན་བྲིས་སུ་འཁོད་པ་དང༌།
མ་འཁོད་པའི་སྙན་བརྒྱུད། འཁོད་ལོ་རྣམས་ཀྱི་དཔེ་བྲིས་ཞུས་དག་ཅན། ཚོགས་བདག་གི་རང་སྲུང་འཁོར་ལོ་ལ། མ་ཕྱི་འཕགས་པ་རིན་པོ་ཆེའི་སྐུ་སྲུང༌། རྒྱལ་མཁར་རྩེ་པའི་ཕྱག་ན་ཡོད་པ་ལས་བཤུས་པ་

རྣམས་ཀྱང་དཔེ་འཁྱུད་མེད་པར་བསྩལ། ལོ་སྟར་བཞིན་དགུན་སྨད་གང་ཡིན་ལ་ཐོག་མར་གྲང་མོ་ཆེར་དཔོན་སློབ་རང་གི་སྐུ་རིམ་ལ་གཏོར་བཟློག་བསྒྲུབ་ཞག་བདུན་མ་རེ་དང་ཟླ་བ་སྔ་རྟིང་མཛད་པའི་རྟིང་མ་ལ་སྡེ་པའི་སྐུ་རིམ་གཏོར་བཟློག་རེ་གྲུབ་ནས།
ལོ་གསར་འཕྲལ་ལོ་གཏོར་དང༌། རྒྱུན་གཏོར་བརྗེ་བའི་བསྐང་གསོ་བརྒྱ་རྩ། རྗེ་རྡོ་རིང་པའི་དུས་མཆོད་ནས་བཟུང་ཀྱེ་རྡོར་སྒྲུབ་མཆོད་ཞག་བདུན་རེ་གནང་བའི་ཕྱག་ཕྱི་རྣམས་ལ་ཕྱག་ལེན་དྭགས་ཐོན་པར་མཛད།
དབྱར་སོས་ཤིག་མང་མཁར་ཆ་ལུང་དུ་དཔོན་སློབ་ཕྱོགས་མཐུན་ཕེབས་ཏེ། རྟ་མགྲིན་ཡང་གསང་ཁྲོས་པ་ལྷ་དགུའི་དབང་དང༌། རྟ་པོད་ཀྱི་ལུང༌། བཀའ་སྲུང་གནོད་སྦྱིན་ཆེན་པོ་ཟངས་ཀྱི་བེག་ཙེ་ལྕམ་དྲལ་འཁོར་རྐང་ཐང་ཅན་རྒྱས་པའི་རྗེས་གནང་དང༌།
བཀའ་སྲུང་གི་ཆོས་སྐོར་ཐམས་ཅད་གབ་འཐོར་མེད་པར་བསྙེན་སྒྲུབ་ལས་གསུམ་གྱི་མཐའ་དང་བཅས་པའི་ཕྱག་བཞེས་མ་ཚང་བ་མེད་པའི་ཞལ་གདམས་དང་བཅས།
གླེགས་བམ་གྱི་ལུང་དང་བཅས་པ་གནང༌། ཤིན་ཏུ་བཀའ་རྒྱ་དམ་པའི་ཟབ་ཆོས་ངེས་པར་གསང་འོས་རྣམས། གཟིམས་ཁང་ནས་སྐྱོ་སངས་ལ་ཐེགས་པ་ལྟར་མཛད་དེ་རྒྱང་རིང་པོའི་སྨན་ལྗོངས་དང་རི་སུལ་དག་ཏུ་གནང་ཞིང༌།
ཟླ་བ་འགའ་ཟུང་བཞུགས། དེ་རྗེས་ཐུབ་བསྟན་དགེ་འཕེལ་གྱི་དགོན་པར་ཕེབས། བདེ་མཆོག་ནག་པོ་པའི་སྒྲུབ་མཆོད་གནང༌། དེར་གཙང་སྟོད་རབ་བརྟན་དཔལ་འབར་ཡང་རྗེ་ཚར་ཆེན་དྲུང་དུ་བསྙེགས་ཏེ་ཕེབས་ནས་གནས་དེར་ཡང་ཐུང་ཙམ་བཞུགས།
སླར་དཔོན་སློབ་ཐམས་ཅད་ཕྱོགས་མཐུན་དུ་གྲང་མོ་ཆེར་ཕེབས་ཏེ། རེ་ཞིག་ན་རྡོ་རྗེ་འཇིགས་བྱེད་རྭ་ལུགས་ཀྱི་དབང༌། རྭ་ཁྲིད་མཁའ་འགྲོའི་སྙན་རྒྱུད།

རྭ་པོད་ཀྱི་ལྗགས་ལུང་རྣམས་དང༌། སྐབས་སྦྱར་སྐུ་རིམ་ལ་རྡོ་རྗེ་འཇིགས་བྱེད་ཀྱི་དྲུག་ཅུ་པ་ཤིན་ཏུ་འཕྲོད་པར་ཡོད་གསུང་འཛུགས་པ་གནང་གི་འདུག་པའི་ཕྱག་བཞེས་གཟིགས། བྲག་རམ་ཀ་བཞི་བ་བུ་དོང་ནས་ལྷོ་བརྒྱུད་ལ་ཐེགས་ལམ་ནས་འདར་རྫོང་དུ་སྤྱན་འདྲེན་མཛད།
བཞུགས་ཡུལ་ལྟག་ལེབ་ཀྱི་གཟིམས་ཆུང་ན་ཡོད་པའི་དྲུང་དུ། ཡོལ་ནས་དཔོན་སློབ་ཚོས་མཇལ་ཁ་ལ་ཐེགས། གནོད་སྦྱིན་གྱི་རྗེས་གནང་ཞིག་དགོས་ཞུས་པས།
ཞལ་ཀྱལ་དུ་བྱང་ཕྱོགས་ཀྱི་གནོད་སྦྱིན་རྣམ་ཐོས་སྲས་དེ་ནི་ང་དང་ལོ་མི་མཐུན། སྤར་ཁ་མི་མཐུན། སྨེ་བ་མི་མཐུན། གནོད་སྦྱིན་ཟངས་ཀྱི་བེག་ཙེ་ཅན་ནི། ཁྱེད་རང་ཚོས་ཆོས་རྗེ་ཚར་པས་རྒྱལ་ཁམས་ཐམས་ཅད་ལ་ཕྱིན།
མ་ཉན་དགུ་ཉན་པས་ཁོང་མཁས། ངས་རྗེས་གནང་མི་དགོས་གསུང་གི་འདུག་པ་ལ། སླར་ཡང་འདི་ནས་གནོད་སྦྱིན་བེག་ཙེའི་བཀའ་བབས་ཀྱི་འབྱུང་ཁུངས་ཡིན་འདུག་པས་ཅིས་ཀྱང་གནང་དགོས་ཞུས་པས།
གནོད་སྦྱིན་བེག་ཙེའི་འབྱུང་ཁུངས་ང་མིན། སློབ་དཔོན་པདྨ་དང་གྲུབ་ཐོབ་འདར་ཕྱར་ཡིན་པ་འདུག །གང་ལྟར་རྗེས་གནང་དགོས་ན་གཏོར་མ་བཞེངས་ཤིག་གསུངས། གྲུབ་འཕྲལ་ཐུགས་དམ་བཙུགས་རྗེས་གནང་གི་དུས་གཏོར་མའི་བཀའ་བསྒོ་ལ་ཟུག་ནས་ལག་ཆུང་ཚོ་བཏེག་བགྱིས།
འདི་འཇིག་རྟེན་དྲེགས་པའི་ཚུལ་འཛིན་པས་གཏོར་མ་མགོ་ཐོག་ཏུ་འཇོག་མི་ཉན་ལག་ཏུ་གཏོད་དགོས་གསུངས། དེ་ནས་གྲང་མོ་ཆེའི་བླ་བྲང་དུ་གདན་འདྲེན་བྱུང་འཕྲལ་ལ་ཕེབས།
རྗེ་ཚར་པས་བསུ་བ་ལ་ཕེབས་ཏེ་གཟིགས་འཕྲལ་དུ་ཕྱག་འབུལ་གནང་བས། ཕེབས་ལམ་ནས་གསུང་ཆེན་པོ་གནང་སྟེ། ཕྱག་མ་འཚལ་བར་སྡོད་ཅིག་གསུང་མྱུར་བར་ཕེབས། ཕྱག་ལེན་གནང༌།
ཇ་གྲལ་དང་གཞིས་ལེན། འབུལ་ནོད་མཛད་རེས་

དང༌། ཞལ་བསྐུར་མང་པོ་གསུང་གི་འདུག །དེ་ནས་རྗེ་ཀ་བཞི་པ་ལྷོ་རྒྱུད་ལ་ཐེགས། ཡང་སྐབས་ཤིག་རྗེ་བཙུན་ཀུན་དགའ་གྲོལ་མཆོག་མང་མཁར་བདེ་གླིང་དུ་ཕེབས་ནས། བྱང་ཕོ་བྲང་པ་ལ་ཐེགས་རྒྱུའི་ལམ་ཞོར་ནས་རྨུ་གཤོངས་སུ་སྤྱན་འདྲེན་གནང་བའི་བཞུགས་ཞག་གཅིག་མཛད།
རྗེ་ཚར་ཆེན་དཔོན་སློབ་ཚང་མས་མཇལ་བར་ཕེབས། བཀའ་མཆིད་ཞིབ་པར་མཛད་དུས། ཡོལ་ནས་དཔོན་སློབ་ལ་རྗེ་བཙུན་དམ་པའི་བཀའ་ཕེབས། དུང་ཇོ་བས་བྱང་གི་སྐུ་འབུམ་རྣམ་རྒྱལ་མཇལ་མྱོང་ངམ་གསུང་བ་ལ་ཞུ་ལན་དུ།
ལགས་སྔར་མ་མཇལ་ཞབས་དྲུག་གི་ཕྱག་ཕྱི་བྱས་མཇལ་འདོད་ཡིན་ཞུས་པས། དེ་ཁ་ཡོང་ངེད་ཕོ་བྲང་དུ་སྡོད་རིང་བྱོན་བཀའ་ཕེབས་བྱུང་བས་ཕྱག་ཕྱིར་བསྙེགས་ཏེ་ཁྱུང་དཀར་གྱི་གྲུ་ལ་བྱས།
ཕོ་བྲང་དུ་ཕེབས་རྗེ་བཙུན་རིན་པོ་ཆེ་དཔོན་སློབ་ཕོ་བྲང་གི་ཟུར་ལྕོགས་གཟིམས་ཆུང་ཞིག་ཏུ་བཞུགས་གསོལ་ཇ་ཐེངས་གཉིས་ཙམ་སོང་དུས་རྗེ་བཙུན་རང་གི་སྐུ་མཆེད་དཔོན་དྲུང་ཕན་བདེ་མཇལ་ཁ་ལ་བྱོན་བྱུང་བས།
ཧོར་སིལ་ལེགས་པོ་ཤུབས་བཅས་ཤིག་ཕྱག་མཇལ་ལ་ཕུལ་གྲུབ་འཕྲལ། ཕྱག་ཏུ་བསྣམས་གཟིགས་ཀྱི་འདུག་པས། དབོན་དྲུང་གི་ལོ་རྒྱུས་འདྲ་ཞུས་ནས་སིལ་སྙན་འདི་ཕྱག་རང་དུ་ཚགས་གནང་བ་ཞུ་གསུང་བ་གནང་གི་འདུག་པ་ལ་སྐད་ཅིག་མ་རང་དུ་ཐུགས་འུར་ནས།
ངའི་ནོར་ལ་ཁྱོད་ཀྱི་བཤད་པ་གསུང་བ་དང༌། ཕྱག་གཡོག་རྣམས་ལ་རྡོ་གཉིས་ལོང་ཤོག་གསུངས། བླངས་ནས་ཕུལ་བྱུང་བས་སིལ་སྙན་ཁ་སྤྲད་རྡོ་རྫོགས་ཀྱིས་ཆུད་ཟོས་ལ་བཏང་བྱང་བ་བདག་པོ་ལ།
ད་ལྟ་དེ་ན་བལ་པོའི་བཟོ་བོ་ཡོད་འདུག་པས་ངའི་འཁྲིས་སུ་བཟོ་ཞིག་ལ་འཕྲལ་དུ་རྫོངས་གསུངས་པ་ལྟར་

སྐུ་གཞོགས་སུ་བྱུང་འཕྲལ་རྒྱུ་གཞན་དང་ཡང་བཅས་དབང་དྲིལ་ཉེར་ལྔ་ཆ་འགྲིག་གི་བཟོ་ཐབ་བཙུགས་སོང༌། དེའི་སང་ཡོལ་ནས་དཔོན་སློབ་སྐུ་གཞོགས་ན་ཡོད་ཐོག །བྱང་པ་བདག་པོའི་བཞུགས་གྲལ་ལ་ཕེབས་ཞུ་བ་བྱུང་དུས་རྗེའི་བཀའ་ལས་དེ་རིང་ཁོང་རྣམས་ལ་ཚ་བཞེས་འདིར་དྲོངས་གསུངས།
མགྲོན་གཉེར་གྱིས་བཞུགས་གདན་རྒྱབ་ཟིན་ཞུ་ཡི་འདུག་པ་ལ་བཀའ་སྐྱོན་གནང་བས་མགྲོན་མཉེར་བྲོས་སོང༌། དེ་ཉིན་སྐུ་དྲུང་དུ་གསོལ་གདན་ཕྱག་ཕྱི་མཛད།
དགོངས་ཇའི་ཐོག་བདག་པོ་ནམ་མཁའ་རིན་ཅེན་དང་བཞུགས་གྲལ་ཆེན་པོ་ཞིག་ལ་མཇལ། དེ་ནས་ངམ་རིང་ཆོས་སྡེའི་བྱམས་ཆེན་སོགས་ཀྱི་མཆོད་མཇལ་མཛད། ཆོས་སྡེའི་བྱང་ངོས་མཚོ་ཆེན་པོའི་ཕ་རོལ་གྱི་ངོས་འགྲམ་ན་རྗེ་ས་སྐྱ་པ་ཆེན་པོ་ཀུན་དགའ་སྙིང་པོ་མྱ་ངན་ལས་འདས་ཚུལ་བསྟན་པའི་གནས།
སྐུ་འབུམ་རྣམ་རྒྱལ་ནས་ས་སྐྱ་པ་ཆེན་པོའི་སྐུ་གདུང་བཞུ་བའི་ཐོག་གི་ངོས་སུ་དུ་རིས་འཁྱིལ་བ་ལ་བཅོམ་ལྡན་འདས་བདེ་མཆོག་གི་དཀྱིལ་འཁོར་རང་བྱོན་སོགས་རྟེན་གསུམ་མཆོད་ཚོགས་དང་བཅས་པ་མཇལ་བ་གནང་བས་ཐུགས་ཚིམ་སྟེ་རྗེའི་དྲུང་དུ་ཕྱག་ཕུལ་ནས་ཕྱིར་ཕེབས་ཏེ།
འདར་གྲང་མོ་ཆེར་ལོ་དུས་ཀྱི་ཐུགས་དམ་སྒྲུབ་མཆོད་བསྐང་གསོ་གཏོར་ཆེན་རྣམས་གྲོལ།
རྗེ་ཚར་ཆེན་སྐུ་མཚམས་ཞག་བདུན་པ་ཞིག་གནང་ཡོད་པ་གྲོལ་མཚམས་ཞ་ལུའི་ཆོས་གྲ་སྤྱི་སོ་ནས་དཔོན་སློབ་དང་ཚོང་འདུས་ཁྲི་ཁྱང་ནས་ཁྲི་དཔོན་གྲ་ལྔ་རྒྱལ་པོ་མཆོད་ཡོན་གྱི་ཞུ་བས་བུ་སྟོན་རིན་ཅེན་གྲུབ་སོགས་མཁས་གྲུབ་མང་པོའི་གདན་ས་མདོ་སྔགས་རིག་གནས་མཐའ་དག་གི་འཆད་སྲོལ་ཕྱག་ལེན་མང་པོའི་འབྱུང་ཁུངས་ཡིན་པས་ཞལ་ལུའི་ཁྲི་ཐོག་ཏུ་རྗེ་ཚར་ཆེན་གདན་འདྲེན་གྱི་ཕོ་ཉ་མངགས་པ་ལ་ཞལ་བཞེས་བཀའ་

གསལ་གྱི་མཐོངས་སུས་མ་ཕྱེད་པའི་སྐབས། གྲང་མོ་ཆེའི་གྲྭ་རྒན་བསམ་གཏན་པ་ཞིག་ན་རེ། ངའི་རྨི་ལམ་ན་རྗེའི་གཟིམས་ཁང་གི་ཐོག་ནས་ཁ་ཤར་དུ་བསྟན་པའི་དུང་དཀར་ཞིག་ལན་གསུམ་དུ་བུས་སོང་བ་བྱུང་བས།
ད་ལམ་རང་ཐེགས་ནས་ལོ་གསུམ་མཁན་ཐོག་ཏུ་བཞུགས་པ་འདུག་ཟེར་བ་བཞིན། འགྱངས་མེད་དུ་ཞ་ལུ་བ་ཡོན་མཆོད་ཀྱི་སར་ཕེབས་པའི་ཞབས་ཕྱིར་ཡོལ་ནས་དཔོན་སློབ། གཙང་སྟོད་རབ་བརྟན་པ་སོགས་ཀྱང་ཕེབས། ཞ་ལུ་གསེར་བཀའ་ང་ཁྲ་མོར་ཕྱགས་ཕེབ།
སྡེ་ཆེན་པོ་དེའི་སློབ་དཔོན་བགྲེས་གསུམ་ཐམས་ཅད་སྐུ་མདུན་དུ་ཕེབས། ལུགས་གཉིས་ཀྱི་བཀའ་མཆིད་མཛད་པ་དང༌། རི་ཕུག་གི་གཙུག་ལག་ཁང་དུ་ཕེབས་ཏེ་མཆོད་མཇལ། བུ་སྟོན་གྱི་རྒྱུད་སྡེ་བཞིའི་སྒྲུབ་མཆོད་མཛད་པའི་བུམ་ཆུའི་རྒྱུན་དང༌།
བྱིན་རླབས་རྟེན་མང་པོ་མཇལ། དུས་འཁོར་དང་དཔལ་རྩེ་དབྱིངས་གསུམ་སོགས་རྒྱུད་སྡེ་གོང་འོག་གི་དཀྱིལ་ཆོག་གི་གྲ་ལོ་སྟར་གྱི་དུས་རིམ་ཆེན་མོ་ལ་རྣམ་སྲས་མཆོད་པ་ངོ་མཚར་གྱི་ལྟས་དང་བཅས་པའི་དུས་ཁྱད་པར་ཅན་ལ་དམ་ཅན་ལས་ཀྱི་གཤིན་རྗེའི་མ་ཧེ་མཆོད་པ་ལ་མཁན་པོ་གཞན་གྱི་དཔེར་མི་མཚོན་པའི་ཚར་ཆེན་རྡོ་རྗེ་འཆང་གི་བྱིན་རླབས་ཀྱི་ཟིལ་དང༌།
དམ་ཅན་བྲན་དུ་འཁོལ་བས་ལྷ་མི་ཐམས་ཅད་དབང་དུ་འདུས་ཤིང་བཀའ་འོག་ཏུ་ནོན་པའི་གཟིགས་མོ་བསམ་གྱིས་མི་ཁྱབ་པ་བྱུང་ཞིང༌། ཁྱད་པར་རི་ཕུག་གི་ཆོས་གྲར་རྡོ་རྗེ་འཆང་ཚར་པ་ཆོས་རྗེས།
གཞིས་བྱེས་ཀྱི་ཚོགས་པ་སྣོད་ལྡན་རགས་བསྡུས་བརྒྱ་ཟིན་ཙམ་ལ་གསུང་ངག་ལམ་འབྲས་རྒྱས་པར་སྩལ་བ་ནི། བདག་ཆེན་རྡོ་རྗེ་འཆང་ཡན་ཆོད་དུ་ཆིག་བརྒྱུད་རྣམས་ཁྲིད་ཀྱི་སློབ་བཤད་ཐུན་མོང་མ་ཡིན་པ་ཟླ་བ་ལྔའི་བར་དུ་ཉིན་རེ་

བཞིན་མཐའ་གཅོད་ཀྱི་བཤད་པ་རྒྱས་ཤིང༌། ཐུན་མོང་མ་ཡིན་པའི་གསུང་ངག་གི་ཞལ་གདམས་འགྲིལ་བ། ཉམས་མྱོང་གི་འཆར་ཚུལ་དང་བཅས་པའི་དམིགས་རིམ་ལ་ནན་ཏན་གྱིས་བསྒོམ་པ་སོགས་ཚད་མ་སྙན་བརྒྱུད་བཞིས་གདམས་ངག་གི་སྤྲོས་པ་ཐམས་ཅད་བཅད་དེ།
སྤྱིར་རྒྱལ་བའི་གསུང་རབ་མཐའ་དག་གི་ཉམས་ལེན་དང༌། ཁྱད་པར་གསང་སྔགས་སམ་བླ་མེད་ཀྱི་ལམ་གྱིས་བགྲོད་ཚུལ་ལ་འཇིགས་པ་མེད་པའི་རང་བྱན་ཆུད་པར་མཛད། གཞན་ཡང་སློབ་དཔོན་ཏོག་རྩེ་པའི་ཕྱག་རྒྱ་ཆེན་པོ་བསམ་མི་ཁྱབ་ལ་སོགས་པ་ལམ་སྐོར་ཕྱི་མ་བརྒྱད་ཀྱང་སོ་སོའི་དབང་བསྐུར་དང༌།
བྱིན་རླབས་ཀྱི་ཆོ་ག་སྔོན་དུ་འགྲོ་བས་ཁྲིད་ཚུལ་རྣམས་ཞིབ་པར་མཛད། ལམ་འབྲས་ཀྱི་རྒྱུད་དབང་སྐབས།
རྣལ་འབྱོར་དབང་ཕྱུག་བིརྺ་པའི་ལུགས་ཀྱི་སྙིང་པོ་ཀྱེ་རྡོ་རྗེ་ལྷ་དགུའི་རྡུལ་ཚོན་གྱི་དཀྱིལ་འཁོར་བཞེངས་པའི་ཚེ། བླ་མའི་བཀའ་ལུང་དུ་ཞ་ལུ་བ་འདི་རྣམས་ལག་ལེན་གྱི་རང་མཐོང་ཆེ་བས།
ཡོལ་ནས་རྗེའི་དྲུང་གིས་རྡུལ་ཚོན་གྱི་ཕྱག་བྲིས་ལེགས་པ་ཞིག་མཛོད་གསུང་བ་ཕེབས། དཀྱིལ་འཁོར་འདྲི་བར་ཚུགས་དུས་ཞ་ལུ་ན་བྲིས་ལེགས་པའི་ཁུལ་འགའ་ཟུང་ཡང་བྱུང་བས། ཁོང་རྣམས་ཀྱི་སྒོ་རེ་རེ་དང༌།
རྗེའི་དྲུང་གི་སྒོ་གཅིག་འདྲི་བའི་དབུ་ཚུགས་དུས། རྗེའི་དྲུང་གི་ཕྱག་བྲིས་ཀྱི་སྤུས་གཙང་ཁྱད་མཐོང་བས་ཁོང་རྣམས་མཛངས་ཏེ་འདྲི་མ་ནུས། དཀྱིལ་འཁོར་ཚང་མ་འདི་ནས་ཕྱག་བྲིས་མཛད།
ཟིན་དུས་བྲིས་ལྷོངས་ཆེ་ཞིང་ཞིབ་པ་ལ་ངོ་མཚར་སྐྱེས་ཏེ་དཔེའི་ཕྱག་བྲིས་ཞུ་བ་མང་དུ་བྱུང༌། གསུང་ངག་གི་དབུ་ན་མར་རྗེ་གཞོན་ནུ་བློ་གྲོས་དང༌། མཁས་པ་རབ་བརྟན་པ་གཉིས་ཀྱིས་ཟིན་བྲིས་ཀྱང་ཐོག་ཅིག་མཛད།
མཻ་ཏྲི་མཁའ་སྤྱོད་ཀྱི་བྱིན་

རླབས། ཨིནྡྲ་མཁའ་སྤྱོད་ཀྱི་བསྐྱེད་རྫོགས་ཀྱི་ཁྲིད་དང་བཅས་པ། སྔ་ནས་ནཱ་རོ་མཁའ་སྤྱོད་ཀྱི་སྐོར་དང་བཅས་པས་མཁའ་སྤྱོད་སྐོར་གསུམ་མམ། ཕག་མོ་སྐོར་གསུམ་མམ། དམར་མོ་སྐོར་གསུམ་ཡང་ཟེར་བའི་ཟབ་ཁྱད་ཅན་རྣམས་དང་བཅས་པས།
ས་སྐྱ་པའི་ཆོས་སྐོར་ཐུན་མོང་མ་ཡིན་པ་རྣམས་ལ། ཁྱད་པར་གྱི་སློབ་བཤད་ཀྱིས་བརྒྱན་པ་བུམ་པ་གང་བྱོར་གསན། གཞན་ཡང་བརྒྱུད་པ་དུ་མའི་བཀའ་བབས་ཀྱི་གསང་སྔགས་ཟབ་རྒྱས་དུ་མ་དང༌།
ཁྱད་པར་རྣམ་སྲས་ཞི་དྲག་གི་ཆོས་སྐོར་ཡང་མང་དུ་སྩལ། རྒྱལ་ཆེན་གྱི་བསྐང་དབྱངས་བུ་ལུགས་རྣམས། ཞ་ལུ་ནས་མཁྱེན་རབ་ཆོས་རྗེའི་དབོན་པོ་དང་དབུ་མཛད་དབྱངས་དཔོན་ཞིག་ལ་རྗེ་ཚར་ཆེན་གྱི་ཞབས་ཕྱིར་དཔོན་སློབ་ཚང་མས་གཅོད་པ་གནང༌།
དེ་ཡན་ཆད་དུ་ཚར་ཆེན་ཆོས་ཀྱི་རྒྱལ་པོའི་ཞབས་ཕྱིར་ལོ་གསུམ་བར་མ་ཆད་གཙང་དུ་བཞུགས་རིང། གནས་གསར་ནས་རྗེ་རིན་པོ་ཆེ་མཁྱེན་བརྩེའི་དབང་ཕྱུག་ཁུ་དབོན་རྣམས་ཀྱི་སྔ་ཕྱིར་སྐུ་ཆས་ཟུར་གསོས་མང་པོ་གནང༌།
དེ་ནས་རིན་ཅེན་གླིང་དུ་གཞིས་བཞུགས་དཔོན་སློབ་ཀྱི་གདན་འདྲེན་ཕོ་ཉ་ཕྱུག་པོ་བློ་བ་དང༌། ལྷ་བཟོ་བ་ཕྱོགས་རབ་པ་རྣམས་བྱུང༌། ལྷ་བཟོ་བས་ཚར་ཆེན་གྱི་ཐུགས་དམ་ཞལ་ཐང་མང་པོ་བཞེངས་ཟིན་མཚམས།
ཡོལ་ནས་དཔོན་སློབ་རྣམས་ཀྱིས་རེ་ཞིག་དབུས་ཕྱོགས་ལ་ཕེབས་པའི་དགོངས་པ་ཞུ་བ་གནང་དུས་བླ་མའི་བཀའ་ལས་ད་ལམ་དབུས་ཕྱོགས་ཚོའི་ཐུགས་བྲེལ་གྱི་ཁྱད་ཡོང་བས་ཐེགས་ནའང་དེ་ཀ་གནང་ཆོག་པ་འདུག
།སྔར་ངེད་ཀྱིས་བཤད་པའི་ཆོས་རྣམས་ལ། གུར་མགོན་སྐོར་ནས་རྗེ་རང་དུ་ཞིབ་པ་སོང་བས་མ་གསན་པ་མེད། ཞལ་བཞི་པའི་སྐོར་གནས་གསར་ནས་རྗེའི་དྲུང་ལ་ཞིབ་རྒྱས་སོང་བས་བཞུགས་ཆེ་བ་ཡོད།
གཞན་ཡང་ངེད་ནས་བརྒྱུད་པའི་ཆོས་རྣམས་ལ། སྔར་མ་སོང་

བ་རེ་ཙམ་ཡོད་པ། རྗེ་དྲུང་མཁྱེན་བརྩེའི་དབང་ཕྱུག་ལ་གསན་པ་གནང་བས་ཐུས་པ་ཡོད་པས། དེ་ལ་ཁྱེད་རྣམ་པས་བརྒྱུད་པ་གཞན་གྱི་ལག་ལེན་དང་མ་འདྲེས་པར་སྐྱོང་བའི་ཐུགས་རྟོག་ཞིབ་པ་གལ་ཆེ་གསུང་བ་དང༌།
ཆོས་དང་ཟང་ཟིང་གི་རྫོང་བ་ལེགས་པར་མཛད། སྐུ་དྲུང་རང་ནས་ཕེབས་གདོང་དུ་བླ་མ་དམ་པའི་བཀའ་ལས། མ་འོངས་པ་ན་ཉིད་ཡར་ཀླུངས་པ་སེང་གེ་རྒྱལ་མཚན་གྱི་ཚབ་མ་མཛད་དོ་ཨང་གསུང་བ་ཞིག་གནང་བྱུང་བས་མངའ་གསོལ་དུ་འདུག
།དེའི་སང་ཉིན་ཞ་ལུ་རི་ཕུག་གི་ཡང་དགོན་ནས་ཕྱགས་བཏེག །དཔོན་སློབ་བརྒྱད་ཙམ་ཡོད་པ་པ་རྣམ་བརྒྱུད། འཁོར་སྟོད་ཀྱི་ལ་ནས་ཞུ་འབྲོག་ཐིལ་སོགས་ལ་བྱས། རིམ་གྱིས་རོང་བྱམས་ཆེན་དང་ངུར་སྨྲིག་གི་རྗེ་བཙུན་མ་མཇལ།
རོང་ཆེན་ལ་བརྒྱུད་ནས་རང་གནས་རིན་ཅེན་གླིང་དུ་ཐོག་མར་ཕེབས། དགོན་པར་གྲ་སློབ་དང་སྦྱིན་བདག་ཆེ་ཕྲ་ཐམས་ཅད་ཀྱིས་སྣ་ལེན་བཀུར་སྟི་ཞུས། སྙུག་ལ་ལྷུན་རབ་རྣམས་སུ་ཡང་སྤྱན་འདྲེན་དང༌།
གཞིས་ལེན་ཞུས་ཡོལ་དུ་ཕྱག་དྲུག་པའི་བསྐང་གསོ་ལ་དག་སྦྱོར་དང༌། གསོ་རན་སླར་མི་ཉམས་པའི་བཀའ་ནན་དང་དཔྱིད་སོས་སྐུ་མཚམས་ངོས་བསྐང་གསོ་བརྒྱ་རྩ་དང༌། མགོན་གཡག་གི་ཟུངས་འཛུགས་པའི་ཆོ་ག་མཛད་པས།
སྔ་དུས་རི་གོང་དུ་མགོན་གཡག་ལ་མོས་པ་ཙམ་གཏད་ནས་ཕུལ་བ། ཡུལ་མི་ངན་པ་ཁ་ཤས་ཀྱིས་བརྐུས་ནས་བསད་པ་རེ་རེ་ཙམ་བྱུང་བ་ལ་ཡང་རིམས་ནད་དང་མི་ཤིས་པ་ཡོང་གི་ཡོད་རུང༌།
ཟུངས་འཛུགས་ཆོ་ག་གནང་བ་ནས་བཟུང༌། ལྷག་པར་ཆོ་འཕྲུལ་ཆེར་སོང། སྒེར་དུ་དཔོན་སློབ་ལ་མི་གུས་པ་དང༌། དམ་ཚིག་ཉམས་པའི་མི་ཆེ་ཕྲ་བཞིན་གྱིས་ར་མགོན་གཡག་ཁ་གཏད་ནས་

བབས་པ་བྱུང་ན་འགྱངས་མེད་དུ་རྨེག་མེད་པར་འཇོམས་པའི་ནུས་པ་སྟོན་པ་དང༌། ཟུངས་གསོ་གནང་བར་བཞེད་པ་ན། རེས་འགའ་རྒྱང་རིང་པོ་ན་ཡོད་ཀྱང་འགུགས་མི་དགོས་པར་མགོན་ཁང་འཁྲིས་སུ་བསྙེགས་ཡོང་བ་སོགས་ངོ་མཚར་བ་མང་དུ་བྱུང༌།
དེ་ནས་རིན་ཆེན་གླིང་གི་དགོན་ཁྲོད་དང༌། ཡོལ་ཕུ་གང་འཐད་དུ་སྒྲུབ་སྡེ་འཛུགས་པའི་ཐུགས་འདུན་གནང༌། གྲྭ་པ་འོས་པ་བཅོ་བརྒྱད་ཙམ་རབ་བྱུང་བསྒྲུབས། ས་སྐྱ་པའི་སྒྲུབ་བརྒྱུད་འཛིན་པ་ཁའུ་སྐྱེད་ལྷས་པའི་ལུགས་ཀྱི་འཕྲལ་གྱི་ཁ་ཏོན་ཆོས་སྤྱོད་དང༌།
བསྐང་གསོ་གཏོར་སྒྲུབ་གཏོར་བཟློག་རྣམས་ཀྱི་གྲ་བཙུགས། གྲ་པ་གསར་བཙུགས་རྣམས་ཀྱི་ལྷོ་མོན་དུ་གསོད་སྙོམས་ལ་ཕྱིན་པས།
ནོམ་པ་བཟང་པོ་སེང་ལྡེང་གི་གཎྜི་གཉིས་དང་བཅས་པ་བྱུང༌། ཐོན་སྙེ་ནས་ཡར་ཀླུངས་ཕྱིན་གྱི་སྡེ་དཔོན་ཆེ་ཕྲ་རྣམས་ཀྱི་སར་མཐུན་རྐྱེན་བསྐུལ་བའི་གྲ་བཏེག་པས་འབུལ་ནོད་ལེགས་པར་བྱུང་བའི་ཕུད་ཀྱིས་བསྒྲུབས་པའི་ཡང་བསྐུར་སྤོབ་རྩེ་གཅིག་དང་སྐུ་ཆོས་ངུར་སྨྲིག་ལེགས་པ་ཞིག་རྗེ་ཚར་ཆེན་དྲུང་དུ་འབུལ་བར་དབུ་མཛད་བཀྲ་ཤིས་བློ་གྲོས་གྲོགས་མཆེད་རྣམས་མངགས་ནས་གནང་བས།
རྗེ་ཚར་ཆེན་འདར་གྲང་མོ་ཆེར་བཞུགས་ཐོག་འབུལ་ཐུབ།
དགྱེས་པའི་བརྡ་ལན་དུ་ཞལ་བཞི་པའི་ཤོག་དྲིལ་གྱི་མན་ངག་ཉི་ཤུ་རྩ་གཅིག་གནང༌། གཞན་ཡང་བླ་མ་རང་གི་ཐུགས་དམ་བསྙེན་ཕུར་ཡང་སྩལ། དེ་རེས་སྙན་འབུལ་གྱི་གཙོ་བོར་ནི་གུ་ཆོས་དྲུག་སོགས་སླར་ཡང་ཟབ་ཆོས་དུ་མ་གསོལ་འདེབས་མཛད།
ཞུ་བར་ཅི་མྱུར་ཕེབས་ཆོག་པ་དགོས་ཞེས་ཞུ་བ་གནང་བའི་ལན་གྱི་བཀའ་ཕེབས་སུ། ད་ལོ་ཚོ་འདི་ཕྱོགས་སྐྱ་ནམས་མི་ལེགས་པ་དང༌།
རྒྱུ་མཚན་དུ་མའི་

སྒོ་ནས་ཕེབས་པ་མི་ལེགས་པས་འཐེན་པ་ཞུ་གསུང་བ་དང༌། ཆབ་ཤོག་ཏུ་ཞིབ་འཁོད་ཀྱི་བླང་དོར་བསླབ་སྟོན་དུས་གསུམ་དུ་དགེ་བ་དང་བཅས་པ་ཕེབས། དེ་ནས་མ་འགྱངས་པར་དགེ་བའི་གཤེས་གཉེན་བོད་མཁར་རིན་པོ་ཆེ།
ནཱ་ལེནྡྲ་ཆོས་བཞིའི་ལས་ཐོག་ཏུ་ཕེབས་ཞོར་ནས། ཡོལ་དུ་ཐོགས་ཤས་བཞུགས་ཏེ་རྗེ་ཚར་པ་ནས་བརྒྱུད་པའི་མགོན་དབྱངས་རྣམས་གཅོད་པ་དང༌། ཕྱག་དྲུག་གི་གཏོར་དབང་བར་ཆད་ཀུན་སེལ་ཞིག་གསན་ནས་བོད་མཁར་རིན་པོ་ཆེ་ནཱ་ལནྡྲར་ཐེགས།
རྗེ་ཡོལ་བ་རི་གོང་དུ་སྐུ་མཚམས་ཟླ་བ་གསུམ་གནང༌། རི་གོང་གི་ཁད་ཉེ་སར་གཟིམས་ཁང་གསར་བཞེངས་ཀྱི་ས་དམིགས་གཉིས་ཙམ་ཡོད་པ་ལས་གང་དུ་ལེགས་བརྟག་པ་གནང་དུས་ཉིན་གཅིག་ཉེ་ནས་ཀུན་དགའ་བློ་གྲོས་ལ་ཁྱོད་རང་ཤར་གྱི་མཐའ་གསེབ་ཕ་གི་ན་ཅི་འདུག་ལྟོས་ཤོག་གསུང་བ་བྱུང་འཕྲལ།
རི་གོང་ནས་བབས་ཏེ་མཐའ་གསེབ་ཀྱི་ནགས་ཁྲོད་དེར་ཕྱིན་པས། སེ་ཁྲོད་ན་ཁང་ཤུལ་ཁ་ཤས་འདུག་པའི་གོང་གི་ཁང་ཤུལ་ལྷོ་མ་དེར་མདའ་དར་ཞིག་འདུག
།དེའི་གོང་དུ་མིས་ཕྱིན་པའི་ཤུལ་རྗེས་ནི་མི་སྣང༌། མདའ་དར་བླངས་ནས་ཡོངས་ཏེ་མགོན་ཁང་དུ་ཕྱིན་ཐུགས་དམ་གྲོལ་མཚམས་ལ་ཕྱག་ཏུ་ཕུལ་བས་ག་ན་འདུག་གསུང་པ་ལ།
མཐའ་འཁྲིས་ཀྱི་ལྷོའི་ཁང་ཤུལ་ན་འདུག་ཞུས་པས།རེ་ཞིག་སུ་ལ་ཡང་མ་ཤོད་ཅིག་གསུང༌། ས་དེ་སྔོན་སངས་རྒྱས་གཉན་སྟོན་དཔོན་སློབ་ཀྱི་དུས་རི་གོང་ལ་དགོན་པ་མ་དང༌། དེར་ཡང་དགོན་མཛད་པའི་ཤུལ་ཡིན་པས།
ཡོལ་ཕུ་ཡང་དགོན་གྱི་གཟིམས་ཁང་དང༌། བསམ་གཏན་ཁང་མང་དུ་སྤེལ་བའི་ཕྱིར། གྲ་པ་རྣམས་གཡས་གཡོན་གྱི་ནགས་ཁྲོད་ན་ཡོད་པའི་འོད་གསལ་ཕུག་དང༌། དངོས་གྲུབ་ཕུག །སྨན་ཕུག
།བྱ་རོག་

ཕུག་རྣམས་ལ་བརྟེན། རིན་པོ་ཆེའི་གཟིམས་ལྕོག་སེ་ཁྲོད་ཀྱི་གུང་བརྩིགས་ངོས་གྲུ་བཞི་ཆུང་ངེ་བ་ཅིག་འདུག་པའི་ནང་དུ་ཕུག །མདུན་གྱི་སྤང་གཤོངས་སུ་གཡོས་ཁང་གི་གུར་ཞིག་ཕུབ་ནས་རྡོ་གསོག་མཛད་གོང་གི་རི་ངོས་ཞིག་ཏུ་བྲུས་པས་ཆུ་ཐོན་ཏེ་གཟིམས་ཁང་གི་ཨར་པོའི་སར་འདྲེན་ཐུབ།
དེ་དུས་རྡོ་བཟོ་ཤིང་བཟོ་སོགས་ལ་ཞལ་བཀོད་གནང་བར་གྲུབ་ཆེན་ཨའི་སེང་གེའི་བཞུགས་གནས་ཀྱི་ཤུལ་གང་ཡོད་འདི་ལས་རྒྱ་ཆེར་མ་བཏང་བའི་རང་ཤོང་ཞིག་ལ་འོག་ཏུ་ཁང་གཡོག་ཡོད་ཙམ་གྱི་ཆུང་ཆུང་ཞིག་ལས་མི་བྱེད་གསུང་བ་ཕེབས་པར།
བཟོ་རིགས་པ་རྣམས་ཀྱིས་ཀྱང་དེ་ལས་འཁྲོལ་ཆེ་ཙམ་མ་གནང་ན་མི་ལེགས་ཞུ་བ་དང༌། དུས་དེར་རྗེ་བཙུན་ཀུན་དགའ་གྲོལ་མཆོག་སྙུག་ལར་ཕེབས།
བཞུགས་ཡུན་རིང་བ་གནང་སྐབས་ཀྱི་ཐོག་མར་མཇལ་ཁ་ལ་ཕེབས་དུས། སྡེ་པ་དཔོན་བློན་རྡོ་རྗེ་འཕྲེང་བའི་དབང་བཀའ་ཞུ་བའི་ཁུལ་འདུག་པས། རྗེ་བཙུན་རིན་པོ་ཆེར་དབང་བཀའ་ཚུགས་ན་གསན་པར་ཕེབས་ཆོག་པ་དགོས་པའི་སྙན་འདེབས་གནང་བར།
དེ་བཞིན་དུ་ཞལ་གྱིས་བཞེས་པ་གནང་བྱུང་བ་ལྟར་ཡང་དགོན་དུ་རྡོ་གསོག་གི་སྒང་ལ་རྡོ་རྗེ་འཕྲེང་བ་ཚུགས་གྲབས་ཀྱི་རྗེ་བཙུན་དམ་པས་ཀ་དྲུག་ཤོད་དུ།
ཡོལ་ནས་རྗེའི་དྲུང་དུ་དབང་བཀའ་དགོས་པ་ཡོད་པས་གདན་འདྲེན་ཞིག་ཐོང་གསུང་བའི་བཀའ་ཕེབས་ན་ཡང༌། ཀ་དྲུག་ཤོད་ནས་ཞུ་འཕྲོད་འགྱངས། ཡང་དགོན་དུ་མ་གསན་པས་ཕེབས་མ་བྱུང་བར།
ཀ་དྲུག་ཤོད་ནས་དབང་ཀའི་ཞབས་བསྐུལ་ཞུས་རུང༌། ཆོས་རྗེ་མ་བྱོན་པར་མི་ཡོང་གསུང་བ་ཕེབས་པས། ཀ་དྲུག་ཤོད་ནས་ཡོལ་ཕུར་ཞུ་འཕྲོད་མྱུར་ཙམ་ཕུལ། ཡང་དགོན་ནས་ཀྱང་འཕྲལ་དུ་ཕེབས། རྗེ་བཙུན་རིན་པོ་

ཆེའི་དྲུང་དུ་མཇལ་དུས། ཡང་དགོན་གྱི་ཨར་པོའི་བཀའ་འཕྲོས་བྱུང་བས། རྗེའི་བཀའ་ལས། གཟིམས་ཁང་དེ་འཁྲོལ་ཆུང་སྐྱོན་ཡོང་བས། ད་ལྟ་ཆུང་ཆུང་དེ་ཡིད་འཛིན་མདོག་ཁ་པོ་ཞིག་ཡོང་གི་འདུག་སྟེ། བེད་སྤྱོད་པའི་སྐབས་ཤིག་ཏུ་ཁུལ་དོག་པའི་སྐྱོན་རང་ཡོང་བས་གཟིམས་ཁང་དེ་ཁུལ་ཡོད་ཙམ་ཞིག་དང༌།
བྱང་གི་མཐའ་ངོས་དེར་མཆོད་ཁང་ཆུང་ངུ་ཞིག་ཏུ་བརྒྱུད་པ་རིན་ཆེན་སྣ་བདུན་གྱི་སྐུ་ཆུང་ངེ་བ་སྤུས་གཙང་པོ་གྲ་མཉམ་ཞིག་ལ་དཀར་མེ་དང་མཆོད་པ་བཟང་པོ་ཡོད་པ་ཞིག་མཛོད།
གཞན་བྱེད་མཁན་མི་འདུག་པས་ཉིད་ཀྱིས་ཤངས་པ་བཀའ་བརྒྱུད་པའི་བསྟན་པ་ལ་གསོ་རན་འཛིན་སྐྱོང་ཧུར་ཐེག་མཛོད་གསུང་བའི་བསླབ་སྟོན་ཀྱང་བྱུང་བས།
ད་ལྟའི་གཟིམས་སྤྱིལ་འདི་ཅུང་ཟད་བསྐྱེད་ནས་ཨར་པོ་ཟམ་མ་ཆད་པ་བཙུགས། ཆོས་རྗེ་རིན་པོ་ཆེ་ནས། རྗེ་དམ་པའི་དྲུང་དུ་ཆོས་ཞུ་བ་དགེ་བའི་བཤེས་གཉེན་མང་པོ་དང་ལྷན་ཅིག །དབང་རྡོར་འཕྲེང༌།
ནཻ་གུ་ཆོས་དྲུག །ཞེན་པ་བཞི་བྲལ་སོགས་ཆོས་འཁོར་མང་དུ་བསྐོར་བ་གསན་བཞེས་ལ་ཟླ་བ་གསུམ་ཙམ་བཞུགས། དེ་དུས་བཀའ་གདམས་གླེགས་བམ་གྱི་ལུང་ཞིག་གནང་བར་ཡོལ་བླ་བྲང་ན་ཕྱག་དཔེ་ཡོད་པས་ལེན་དགོས་གསུང་བ་ལ་པར་མ་ཞིག་ཡོད་པ་ཕུལ་བས།
འདི་མིན་པའི་བྲིས་མ་ཞིག་ཡོད་གསུང་བ་ཡོལ་ནས་དཔོན་སློབ་རང་ལ་ཐུགས་རྒྱུས་མེད་པས། མ་རྙེད་པའི་ཞུ་བ་ཕུལ་པས་སླར་བཀའ་ལས། ངེས་པ་ཡོད་ད་དུང་ཡང་འདུག་པས་ཚོལ་གསུང་བ་བཞིན་ཞིབ་པར་བཙལ་བས་རྙེད་རྗེའི་ཕྱག་ཏུ་ཕུལ་བས་འོ་འདི་ཡིན་གསུང༌།
སྔར་ཡོལ་བླ་བྲང་དུ་ཕེབས་མྱོང་བ་མིན་པས་གསུང་དེ་ཡ་མཚན་བྱུང༌། བླ་མ་དེ་ལ་འབུལ་ནོད་བསྙེན་བཀུར་མཛད།
དེ་ནས་ཡང་དགོན་དུ་ཨར་པོའི་འཕྲོས་ལ་ཕེབས་

པས། བསམས་ཀྱི་ཆོས་གཞིས་པ་དང༌། ཡོན་བདག་མང་པོས་དགའ་སྟོན་ཞུ་བ་དང་བཅས་པའི་ངང་ནས། གཟིམས་ཁང་དངོས་གཞི་ཟླ་བ་དྲུག་གི་ཁོངས་སུ་གྲུབ། ཞལ་བ་ཤིང་རྩི་ཡང་མཐར་ཕྱིན་པའི་འཚམས། ནུབ་ཅིག་མནལ་ལམ་དུ་རྗེ་ཚར་ཆེན་ཕེབས་ཀྱི་ཡོད་ཟེར་གཟིགས་པས།
ཆིབས་བཟང་པོ་ལ་རྗེ་བླ་མ་དེ་ཉིད་ཆིབས། འཁོར་དུ་མ་དང་བཅས་ཕེབས་བྱུང་བ་ལ། བྱིན་རླབས་ཞུ་བ་གནང་གཟིམས་སྤྱིལ་དུ་རབ་གནས་ལ་ཕེབས་དགོས་པའི་ཞུ་བ་ཕུལ་བས།
ད་རབ་གནས་ལ་ཡོང་ཐུབ་པ་མི་འདུག་གསུང་ཞིང༌། ཕྱོགས་གཞན་ཞིག་ཏུ་ཐེགས་སོང་བས་ཤིན་ཏུ་ཐུགས་སྐྱོ་ཞིང༌། སྤྱན་ཆབ་མང་པོ་བསིལ་བ་ཞིག་བྱུང་བས་མནལ་སད་དུས་ཀྱང་སྤྱན་ཆབ་མང་པོ་ཕེབས་འདུག
།ཐུགས་ཀྱང་མ་བདེ་བ་རང་ཞིག་བྱུང༌། གྲ་པ་རྣམས་ལས་གཞུག་གི་ས་རྡོ་བཞིན་སེལ་གྱི་ཡོད་པས་ནུབ་ཅིག་ཁད་ཉེ་སར་སྲིན་བྱའི་སྐད་དྲག་པོ་བྱུང་བའི་སང་ཉིན། རྗེ་ཚར་པ་གཞན་དོན་ལ་གཤེགས་པའི་གཏམ་སྐྱེལ་བར་འདར་ནས་དྲུང་ཆེན་བཟང་པོ་པ་འབྱོར།
ཞག་གཉིས་བཞུགས་ནས་པ་ར་ཕྱོགས་ལ་བཞུད། དེ་འཕྲལ་འདར་དུ་མང་སྐོལ་དང༌། གདུང་འབུལ་ལ་དབུ་མཛད་དང༌། ཀུན་གྲགས་པ་རྫོང་བ་གནང༌། འདིར་མཆོད་བཤོམས་བཟང་པོ་བཤམས་དཔོན་སློབ་ཐམས་ཅད་ཀྱི་བླ་མ་མཆོད་ཆོག་དང་བཅས་པའི་གསོལ་འདེབས་ཡུན་རིང་བ་མཛད།
རྗེས་སོར་ཟླ་རེ་བཞིན་བཅོ་ལྔ་མཆོད་པ་ལ་དཀར་མེ་ཞལ་ཟས་བརྒྱ་ཕྲག་མང་པོའི་ཕྲེང་བས་རྒྱས་པར་བཀང༌།
རྗེ་གཞོན་ནུ་བློ་གྲོས་ཉིད་ལམ་ཟབ་བླ་མའི་རྣལ་འབྱོར་ཐུན་ཁ་ཤས་རེ་ངེས་པར་གནང༌། བོད་མཁར་རིན་པོ་ཆེ་ཡང་དེ་དང་ཉེ་བར་ཡོལ་ཕྱོགས་སུ་ཕེབས། རིན་ཅེན་གླིང་དང་ཡང་དགོན་དུ་ཞལ་བརྒྱས་པར་ཡུན་

རྒྱང་ཙམ་བཞུགས། སོས་ཀ་ཅིག་གྲ་ཚང་དང་བཅས་དཔོན་སློབ་ཞེ་མཐུན་ཉི་ཤུ་རྩ་གྲངས་རྭ་བསྒྲེང་སྐོར་དུ་ཕེབས་པའི་ལམ་ཞོར་གེ་རེ་ལྷ་ཁང་ནས་བཟུང༌། སྐྱིད་འཕེན་ཕྱོགས་ཀྱི་མཆོད་མཇལ། སྙེ་ཐང་འོར་དུ་ཇོ་བོ་ཨ་ཏི་ཤའི་ཐུགས་དམ་རྟེན་དང་སྐུ་འབུམ།
སྟོང་ལུང་ར་ཆག་གི་རྡོ་རྗེ་རྣལ་འབྱོར་མ། ནཱ་ལནྡྲའི་ཀུན་མཁྱེན་རོང་པོའི་དངུལ་གདུང་སོགས་རྟེན་གསུམ་གཟིམས་ཁང་གོང་འོག་གི་མགོན་ཁང་སོགས་མཆོད་མཇལ་ཞིབ་པ།
འཕན་ཡུལ་དཔལ་ལྡན་རྩེར་སྔོན་བདག་ཆེན་རྡོ་རྗེ་འཆང་གིས་བཞེངས་པའི་མགོན་ཁང་ཆོས་སྐྱོང་གི་ལུང་བསྟན་བརྙེས་པའི་གནས་རྣམས་སུ་མཇལ་ཁ་དང་ཐུགས་དམ་མཛད། དཔལ་ལྡན་རྩེར་ཕེབས་དུས་སྡེ་པ་མཁར་རྩེ་བས་ངོ་མཁྱེན་ཏེ།
ནང་སོ་ཞལ་ངོ་མྱུར་སྟབས་སུ་ཕེབས་ནས། གུར་མགོན་ལྕམ་དྲལ་གྱི་རྗེས་གནང་ཞུས། ཞབས་ཏོག་འབུལ་ནོད་མཛད། དེ་ནས་སྟག་ལུང་ཐང་གི་མཆོད་མཇལ་རགས་པ་རྣམས་ཟིན་ནས། རྭ་བསྒྲེང་ལ་ཕེབས་ལམ་དུ་མི་ངན་མང་པོ་ཆས་པ་དང་ཐུག་བླ་མ་དཔོན་སློབ་བཟང་པོར་འདུག་ཟེར་སུ་ལའང་གནོད་པ་མ་བྱས།
རྭ་བསྒྲེང་དུ་ཕེབས་ནས་ཇོ་བོ་འཇམ་པའི་རྡོ་རྗེ་དང༌། དཔལ་ལྡན་ཨ་ཏི་ཤའི་ཞལ་ཐང་དབུ་ཡོན་མ་ཞལ་གཟིགས་འཕྲལ་ཐུགས་དད་ཀྱི་ཤུགས་ལྷག་པར་འཁྲུངས།
སླར་ཕྱིར་ཕེབས་ལམ་སྐྱིད་ཤོད་གཞུང་ལ་སྟོན། གནས་མཇལ་དང་ཡུལ་གཟིགས་མང་པོ་མཛད། དེ་ནས་གུང་ཐང་ཡེར་པ་ལྷ་ས་རྣམས་སུ་མཇལ་ཁ་སྨོན་ལམ་གནང༌།
སླར་ཡོལ་དུ་ཕེབས་དེའི་ལོ་ཟླ་བ་བདུན་པའི་བཅོ་ལྔ་མཆོད་པ་ལ་ཡང་དགོན་དུ་རྗེ་ཚར་ཆེན་གྱི་ཞལ་ཐང་ཕྱག་ནས་བཞུགས་པ་ཞིག་གཙོ་བོར་བཀྲམ་པའི་རྟེན་བྲིས་འབུར་བཀོད་ལེགས་པར་བཞུགས་པའི་མདུན་དུ།
ཉེར་མཆོད་ལྔའི་ཕྲེང་བ་བརྒྱ་ཕྲག་དུ་མ་བཤམས། བླ་མ་

མཆོད་ཆོག་རྒྱས་པར་གྲ་ཚང་བྱིན་པོ་དང་ལྷན་དུ་བསྒྲིགས་འདོན་མཛད། རིན་པོ་ཆེ་ཉིད་ལམ་ཟབ་བླ་མའི་རྣལ་འབྱོར་གྱི་ངང་ནས་ཐུགས་ཡིད་བསྲེས་ཏེ་ཟབ་མོའི་དོན་ལ་རྩེ་གཅིག་ཏུ་བཞུགས། དེ་ནས་བཟུང་གཟིམས་ཁང་དེ་ཉིད་དུ་བཅར་བཞུགས་ཀྱི་སྐུ་མཚམས་དམ་པོ།
ཕྱག་གཡོག་གཅིག་རང་ལས་སུ་ལ་ཡང་མཇལ་ཁ་མེད་པར་བསྡམས། གྲ་ཚང་རྣམས་ཀྱང་སོ་སོའི་སྤྱིལ་བོ་དང༌། ཕུག་པ་རྣམས་སུ་ཐུགས་དམ་དང༌། དཔེ་མཚམས་གང་འོས་ལ་བཞུགས་པ་དང༌།
རེས་འགའ་རིན་ཅེན་གླིང་དང་བྱང་གླིང་གི་གྲ་ཚང་དུ་སྒྲིགས་ལ་གནས་པར་བཞུགས་པ་སྤེལ་མར་ཡོད། གྲ་པ་རྣམས་སྟོན་དུས་སྐྱིད་འཕན་ཚུན་བསོད་སྙོམས་བཏེག་དུས། འཕན་ཡུལ་གཞུང་གི་སྡེ་རིས་ཆེ་ཕྲ་རྣམས་ཀྱི་སར་གཏོར་སྒྲུབ་བསྐང་གསོ་དང་བཅས་པ་ཞག་སྦྲེལ་དུ་མ་དང༌།
འགའ་ཞིག་གི་སར་གཏོར་བཟློག་རེ་ཙམ་དང་བཅས་པའི་འགྲོ་ཕན་ལ་རྙེད་པ་བཟང་རབ་ཡོང་བ་དང༌། གཞིས་དགོན་དུ་བཞུགས་དུས་ཀྱང་ཞབས་ཏོག་ཟུར་པ་ཕྲན་ཚེགས་དང་བཅས་པས།
ཟྭའི་དཀའ་ཐུབ་མཛད་མ་དགོས་ཙམ་དང༌། ཡང་དགོན་དུ་རིན་པོ་ཆེ་ཕྱག་གཡོག་བཅར་སྡོད་རེ་དང་བཅས་པ་ལ། རིན་ཅེན་གླིང་ནས་དབོན་རིན་པོ་ཆེས་གསོལ་ཕོགས་ནར་མ་དང༌།
སྙུག་ལ་ལྷུན་རབ་སོགས་ཡན་ཕྱིན་ནས་ཀྱང་ཟུར་གསོས་འབུལ་ཆ་བཞིན་གྱི་རེས་འགའ་ནི་བཟབས་ཤོམས། རེས་སྟེང་ཤོད་བཞིན་བྱུང་དུས་ཉེ་གནས་ཀྱིས་མངོན་ཚན་ཆུང་ངེ་བའི་ལྐོག་ཏུ་སྐུ་ཆས་བདོག་འཚོལ་རེ་དགོས་བྱུང་རུང༌།
རིན་པོ་ཆེ་ནས་ཐུགས་དམ་ལ་རྩེ་གཅིག་ཏུ་བཞུགས། སྦྱིན་བདག་ཆེ་ཆུང་སུའི་ཡང་ངོ་མི་འཛིན། བརྒྱ་བཤིག་ནས་སྟོང་འགུགས་པའི་ཐབས་བླ་མ་རང་གིས་མི་མཛད་

པར་མ་ཟད། ཉེ་གནས་རྣམས་ཀྱང་བྱེད་དུ་མི་འཇུག །ཡོ་བྱད་སྤེལ་བའི་ཚོང་སོ་ནམ་འབུན་བསྐྱེད་སོགས་འཇིག་རྟེན་པ་དང་མཐུན་པའི་འཛིན་བཀོད། རྒྱལ་བས་དམོད་པའི་སྤྱོད་པ་རྣམས་ལ། དུས་སྙིགས་མའི་ཆོས་པར་རློམ་པ་ཕལ་ཆེར་ངན་འགྲན་དུ་རེམས་ན།
གྲུང་པོའི་བསྟོད་ར་གཏོང་བ་འདུག་རུང༌། རིན་པོ་ཆེའི་དྲུང་དུ་ཕྱག་གཡོག་ཁ་ཅིག་གིས། ཚོང་རེ་ཙམ་མ་བྱས་ན་ཐབ་མི་ཟིན་པར་འདུག་པས། འདི་དང་འདི་འདྲ་བ་བྱེད་པར་འཐད་ཞུས་ན།
བསླབ་སྟོན་དུ་ཁ་རེག་སྒོམ་ཆུང་གི་གསུང༌། ཚེ་འདིའི་ལྟོ་རྒྱབ་ཇི་ལྟར་བྱས་ཀྱང་སླ། །ཞེས་སོགས་ཀྱི་ལུང་བསྐྱར་ནས། ངེད་རང་ལ་དཀོན་ཅོག་གི་ཐུགས་རྗེས་ཕུན་སུམ་ཚོགས་པ་འབྱུང་ཡང་སྲིད།
དེ་མ་བྱུང་ཡང་རི་དང་ཐུག་པ་མ་ཆད་ཙམ་ནི་ཡོང༌། འདིར་བསྡད་ནས་ཚོང་ལ་སོགས་པའི་ལོག་ཞུགས་མི་བྱེད་གསུང༌། ཡོན་བདག་དྲག་ཞན་རྣམས་ཀྱི་བསྙེན་བཀུར་གང་བྱུང་ལ་བརྟེན་པས་འབྱོར་རྒུད་སྣ་ཚོགས་ཀྱི་ཞབས་ཏོག་བཟང་ངན་གང་བྱུང་ཡང་ཉོན་མི་མོངས་ཤིང་སྡུག་བསྔལ་གྱིས་མི་བརྫི་བར་སྐུ་མཚམས་དམ་པོ་ལ་བཞུགས་ལོ་གསུམ་གྱི་བར་མ་ཆད་དུ་མཉམ་རྗེས་ཟུང་འབྲེལ་ལ་རྩེ་གཅིག་ཏུ་བཞུགས་པས།
 ཐུགས་དམ་ཇེ་མཐོར་ཕེབས་པའི་དྲོད་རྟགས་ཁྱད་པར་ཅན་བྱུང་ཡོད་འདུག་རུང༌།
ནང་གི་ཡོན་ཏན་གཞན་ལ་སྒྲོག་པར་མི་མཛད། གསུང་གི་ཟུར་དང་རང་གཞན་གྱི་དོན་མཛད་ཚུལ་དཔགས། ཟབ་ལམ་རིམ་པ་གཉིས་ཀྱི་ཐུན་བཞིའི་རྣལ་འབྱོར།
མཉམ་རྗེས། ལམ་གྱི་ཡན་ལག་དང་བཅས་པ་ཉིན་མཚན་མ་ཆད་པར་ཐུགས་ཉམས་སུ་བསྟར་ཞིང༌། སྣང་སྟོང༌། བདེ་སྟོང༌། གསལ་སྟོང༌། འགལ་འདུས་སྐྱོན་མེད་གསུམ་གྱི་དུག་ཕྱུང་བས། གཟུང་འཛིན་རྣམ་རྟོག་གི་

འཇུག་པ་ཞི། མཐའ་གཅིག་ཏུ་ལྷུང་བའི་ལམ་ལ་ཆགས་པའི་གོལ་ས་བཅད། གཞི་ལམ་འབྲས་བུའི་ཆོས་ཐམས་ཅད་ཟུང་འཇུག་ཏུ་ཤར་བས་བློ་འདས་རྟོགས་པ་དོན་གྱི་ཕྱག་རྒྱ་ཆེན་པོའམ། བྱང་ཆུབ་ཆེན་པོའི་ལམ་དུ་སོན་པར་ངེས་སོ།
།གསུམ་པ། རང་ཉིད་ཀྱི་ཐུགས་ཉམས་སུ་མྱོང་བའི་ལམ་བཟང་སྣོད་ལྡན་ལ་གསལ་བར་མཛད་པ་ལས་ཕྱེ་སྟེ་བསྙད་ན། དེ་ལྟ་བུའི་བསྒྲུབ་པ་དབེན་གནས་གཅིག་པོ་དེར། སྐུ་ཚེ་དང་མཉམ་པར་སྐྱོང་བ་ཁོ་ན་ལ་དགོངས་པ་བཞེད་ན་ཡང༌།
དུས་ལ་བབས་པའི་གཞན་དོན་གྱི་ཐུགས་རྗེས་བསྐུལ་ཏེ། ཆོས་ཞུ་བ་མང༌། ཡར་འབྲོག་སྟག་ལུང་གི་ཐར་གླིང་ཆོས་སྡེ་ནས་སྔགས་རམ་པ་བྱོན་ཏེ། གུར་མགོན་གྱི་ཆོས་སྐོར་ཞུ་བ་དང༌།
སྟོད་ལུང་པ་རར་རྗེ་ཚར་ཆེན་གྱིས་འཛུགས་པ་གནང་བའི་དགོན་པར་གདན་ས་ལ་ཕེབས་དགོས་པའི་ནང་སོ་སྒོ་རུམ་པ་མཆོད་ཡོན་གྱི་སྤྱན་འདྲེན། འབྲས་སྤུངས་ནས་སྤྲུལ་སྐུ་བསོད་ནམས་རྒྱ་མཚོས་གསང་སྔགས་ཀྱི་ཆོས་ཚུལ་མཐའ་ཡས་པ་གསན་བཞེད་ཀྱི་ཞུ་བ་དང༌།
འདར་གྲང་མོ་ཆེར་རྗེ་བླ་མའི་གདན་ས་ངོ་བོ་ལ་ཕེབས་དགོས་པའི་ཞུ་བ་སོགས་ཕྱོགས་དུ་མ་ནས་བྱུང་རུང༌། པར་ཕུ་དང༌། འདར་གྱི་གདན་ས་ལ་ཕེབས་བཞེད་ཙམ་ཡོད་པ།
སྙུག་ལ་ན་དཔོན་སློབ་ཀྱིས་བཤོལ་བཏབ། སྤྲུལ་སྐུ་བསོད་ནམས་རྒྱ་མཚོ་ལ་ས་ལུགས་ཀྱི་ཆོས་ཕུལ་ན། འཕྲལ་གཏམ་དོན་ཆེ་རུང་ཕུགས་སེལ་དུ་འགྲོ་བ་འདུག་པས་མ་སྩལ་རུང༌། ཕན་ཚུན་དག་སྣང་ཆེ་ཞིང༌།
ཟང་ཟིང་གི་འབྲེལ་པ་ཟབ། སྔགས་རམ་པ་ལ་མགོན་པོའི་ཆོས་སྐོར་འདོད་སྦྱར་ཙམ་གནང་བའི་ངང་ནས། སླར་ཡང་སྐུ་མཚམས་ལ་བཞུགས་རྩིས། སྣེ་སྡོང་རྩེར་སྡེ་པ་མགོན་པོ་

བཀྲ་ཤིས་པའི་གཤེགས་རྫོང་གྲལ་དབུ་དང༌། ཚོགས་ཆེན་གྱི་མཁན་ཐོག་ཏུ་སྤྱན་འདྲེན་སྣེ་གདོང་རྩེ་མཆོད་ཡོན་གྱི་མི་སྣ་སྐྱ་སེར་སྦྲེལ་མ་གློ་བུར་དུ་འབྱོར། ཞུ་ཤོག་ཞུ་ངག་རྒྱུ་མཚན་མཐའ་སྐྱེད་ཕུལ་རུང་ཕེབས་པའི་ཞལ་བཞེས་མ་བྱུང༌།
དགོངས་པའི་ཕུགས་མི་ཐེགས་པའི་ཐུགས་ཐག་རེ་ཞིག་བཅད་དུས། སྔར་ནས་ལུང་བསྟན་ཡིད་ལ་གཅགས་པའི་ཞབས་ཕྱི་བ་བློ་གསལ་བ་ཞིག་གིས་ཞ་ལུ་རི་ཕུག་ནས་དབུས་ལ་ཕེབས་གདོང་རྗེ་ཚར་ཆེན་གྱི་བཀས་རྣལ་འབྱོར་དབང་ཕྱུག་ཡར་ཀླུངས་པ་སེང་གེ་རྒྱལ་མཚན་གྱི་སྐུ་ཚབ་ཏུ་བསྐོས་པའི་མཉེལ་གསོ་ཕུལ་བས་སླར་ཞལ་གྱིས་བཞེས་ཏེ།
སྣེ་གདོང་ནས་གདན་འདྲེན། སྙུག་ལ་ནས་ཕེབས་སྐྱེལ་དང་བཅས་མྱུར་སྟབས་སུ་ཕེབས།
གཟའ་ཚེས་ཀྱི་སྦྱོར་བ་ཤིས་པ་དང་བསྟུན། ཐོག་མར་བདེ་ཡངས་ཀྱི་ཁྲི་ཐོག་ཏུ་མཁན་སར་སྤྱན་འདྲེན་པ་དང༌། སྡེ་པ་མགོན་བཀྲས་པའི་དགོངས་རྫོགས་ལྷན་ཅིག་ཏུ་མཛད༌། དེ་ནས་བཟུང་ཁྲི་ཐོག་ཏུ་ལོ་བཅོ་ལྔ་བཞུགས་པ་གནང་རིང༌།
སྡེའི་འཛིན་སྐྱོང་ཕུལ་དུ་ཕྱིན་པ་ནི། སྔར་བདེ་གཟར་གྱི་ཕྱོགས་འདེད་ལ་བརྟེན་པའི་མཆོད་གཞིས་སྡེ་རིས་སོ་སོས་བསྡམས་ཡར་ཡོད་པ་རྣམས་ཚུར་རིམ་གྱིས་ལྷོགས།
རྩེ་དོལ་སྔོན། འཕྱོང་རྒྱས་པས་སྣ། གོང་དཀར་ཡར་རྒྱབ་རྣམས་སུ། སྔ་ཕྱིར་བདེ་གཟར་གང་འདུག་གང་ཡོད་དུ་ཞུ་ཆིངས་གནང་བས་ཆེ་སར་ཞབས་འདེགས། དམངས་ལ་བདེ་འཇགས་ཡང་ཡང་བྱུང༌།
དགེ་འདུན་ཚོགས་པའི་སྒྲིགས། བར་སྐབས་སུ་ཅུང་ཟད་ལྷོད་པ་ལ་ཕེབས་འཕྲལ་ནས། ཐུགས་རྩོལ་རིམ་ཅན་དུ་གནང་བའི་མཐར་ནག་ཁྲིམས་དམ་པར་མཛད། མཚན་ཉིད་གྲ་སར་སློབ་གཉེར་ལ་ཡོད་པ་རྣམས་ལ་བདེ་ཡངས་

ཀྱི་ཚོགས་སྐལ་གཏོང་བའི་སྲོལ་གསར་བཙུགས་དང༌། རྩ་གྲ་དེ་ཉིད་དུ་སོ་ཐར་རིགས་བདུན་གྱི་སྡོམ་པ་འབོགས་ཆོག །གཞི་གསུམ་གྱི་ཕྱག་ལེན་རྣམས་ལ་དག་སྦྱོར། ཚོགས་འདོན་སྒྲིགས་མ་རྣམས་ལ་བཞུགས་ཁྲིའི་ཁར་ཕེབས་པའི་ཐུགས་རྩོལ་ཆེ་བ་དགོངས་མོའི་ཆོས་སྤྱོད་གྲོལ་ནས་གཟིམས་ཆུང་དུ་ཕེབས་འཕྲལ།
ཐུགས་དམ་ལམ་དུས་གཏོར་བསྔོ་རྒྱས་པ་དང་བཅས་པ། མགོན་པོ་ཆེ་ཆུང་གི་སྲུང་འཁོར་བདག་བསྐྱེད་གསང་འཁྲིད་དང་བཅས་པ།
ནཱ་རོ་མཁའ་སྤྱོད་ཀྱི་བསྐྱེད་རྫོགས་དང༌། སྒྲོལ་དཀར་གྱི་ཐུགས་དམ་སོགས་རྒྱུན་གྱི་འཆག་མེད་མང་པོ་དང༌། ཡང་དགོན་གྲ་ཚང་ནས་ཕྱག་ཕྱིར་ཁྲོད་ཕེབས་པའི་དགེ་སློང་འགའ་ཤས་རེ་དང༌། ཚོགས་ཁྲོད་ནས་གསུང་བཟང་བ་རྣམས་ལ་མགོན་དབྱངས་གསར་གཅོད་སློབ་པ་གནང་བ་དང་བཅས་པ་ཕྱག་ཕྱིར་དཀྲིགས་པའི་ཟླ་བ་རེ་རེ་བཞིན་དུས་གཏོར་གྱི་བསྐང་གསོ་རྒྱས་པ་འཆག་མེད་དང༌།
བཅོ་ལྔ་མཆོད་པའི་མཆོད་ཤམས་གཟབས་པ་རྗེ་ཚར་ཆེན་གྱི་སྐུ་བསྟོད་བརྒྱ་ཚར་དང་བཅས་པ་ལོ་སྟར་གྱི་དུས་རིམ་ཐུགས་དམ་གཏོར་བཟློག་སྟར་ཆགས་ཀྱང༌།
རིན་ཅེན་གླིང་རྟག་གཏོར་སྐུ་མདུན་ནམ། ཡང་དགོན་གཟིམས་སྤྱིལ། བདེ་ཡངས་ཀ་བཞི་གང་བབ་ཏུ་མི་འཆག་པར་མཛད།
མཁན་ཐོག་ཏུ་ཕེབས་ནས་དེ་དང་ཉེ་བའི་ལོ་ཕྱི་མ་ཞིག་གི་ནང་དུ་སྐྱོར་མོ་ལུང་ནས་དཔོན་ས་གདུང་བརྒྱུད་རིན་པོ་ཆེ་དགུང་ལོ་བཅོ་ལྔ་བཞེས་པ་གཅིག་སྣེ་སྡོང་རྩེའི་ཁྲི་ཐོག་ཏུ་ཕེབས་པ་ལ།
དབུས་སྲིད་ནང་གཅིག་པའི་སྡེ་དཔོན་སོ་སོའི་ཞལ་ངོ་རྣམས་ལས་ཚན་ལ་ཕེབས་པའི་སྐྱ་ཧྲགས་ཆེ་བ་བསྒྲིགས། ཁྲི་ཕེབས་ཀྱི་དུས་སྡེ་དབོན་སོ་སོའི་ཐབ་

འཛིན་ལེགས་ཇ་ཞུ་བ་སོགས་གྲུབ་ནས། རྗེ་མཁན་ཆེན་རྡོ་རྗེའཆང་གི་དྲུང་དུ་གདུང་བརྒྱུད་རིན་པོ་ཆེས་དབུ་སྐྲ་བསིལ་བར་མ་རབ་བྱུང་གི་བསླབ་པ་བཞེས་པའི་མཚན་བསོད་ནམས་རྣམ་རྒྱལ་གྲགས་པ་རྒྱལ་མཚན་དཔལ་བཟང་པོ་ཞེས་གསོལ་བར་མཛད།
དེ་ནས་བཟུང་ཞབས་དྲུང་གདུང་བརྒྱུད་རིན་པོ་ཆེ་དང། བཀའ་བློན་ཐུགས་རྗེ་གླིང་ནས་སྡེ་པ་མགོན་པོ་དོན་གྲུབ་པ་ལྷན་དུ་ཕེབས་པའི། དཔོན་སློབ་གཉིས་ལ་ལོ་རེ་བཞིན་ཚེ་དབང་བརྒྱ་ཚར་རེ་སྒྲིགས་མར་གནང་དགོས་ཤིང༌།
སྡེ་འཚོགས་དུས་གཟིམས་ཁང་ཀ་བཞིར། ཡར་རྒྱབ་ནས་སྡེ་པ་སྐུ་འབྲིང་པ་དང༌། དོལ་མངོན་རྫོང་དང༌། ལོ་མོ་ཐེག་ཆེན་གླིང་གི་རི་ཁྲོད་ལོ་མོ་དགོན་གསར་དང༌།
འཕྲིན་མདའ་གཞིས་ཀ་རྣམས་སུ་འབངས་རྩིས་ནང་སོ་ལྕམ་སྲིང༌། ཚོང་འདུས་དྲག་ཁར་སྡེ་པ་ཚག་པ་ལྕམ་སྲིང༌། རྡོ་མཐོང་སྨོན་དགོན་པར་ནང་སོ་ཡུམ་སྲས། ཁུ་མི་ནས་ཞལ་ངོ་སོགས་སྡེ་རིས་ཆེ་ཕྲ་སོ་སོར་དབང་བཀའ་རྗེས་གནང་བྱིན་རླབས་ཀྱི་རིམ་པ་སྩལ་བ།
ཚེ་རྟ་བརྒྱ་ཚར། སྒྲོལ་དཀར། ཀུ་རུ་ཀུལླེ། ཕྱག་རྡོར་འབྱུང་འདུལ། མཁའ་འགྲོ་མ་སེང་གེའི་གདོང་ཅན། མགོན་པོ་གུར་ཞལ། དུར་ཁྲོད་བདག་པོ།
ཕྱག་དྲུག་པ། རྣམ་སྲས། བེག་ཙེ་ལྕམ་དྲལ། རྣམ་འཇོམས་སོགས་ཀྱི་རྗེས་གནང༌། བྱབ་ཁྲུས་བཀའ་བསྒོ་ལ་སོགས་པའི་བསྲུང་སྐྱོབ་ཕན་ཆ་ཡང་ཡང་མཛད། ཁྱད་པར་རྩེ་ཞབས་དྲུང་རིན་པོ་ཆེར་སྔ་ཕྱི་དུ་མར་བཀའ་ཆོས་སྩལ་བ་ནི།
ཐུན་མོང་གི་ལམ་རིམ་ཕན་ཁྱབ་ཆེ་བ་ཇོ་བོ་ཨ་ཏི་ཤའི་ལམ་ཡིག །རྣམ་ཐར་བཀོད་པ་མ་ཡང་ཞུ་བ་དེ་དང༌། ནང་གི་རྣམ་ཐར་ཞེས་བཀའ་གདམས་གླེགས་བམ་ལ་ཕ་ཆོས་དང་བུ་ཆོས་པུ་ཏི་གཉིས། སློབ་དཔོན་རིན་པོ་ཆེ་བསོད་ནམས་རྩེ་མོའི་ཆོས་ལ་

འཇུག་པའི་སྒོ། ས་སྐྱ་པཎྜི་ཏས་མཛད་པའི་ཐུབ་པ་དགོངས་གསལ་གྱི་ལུང་རྣམས་དང༌། རྡོ་རྗེ་འཇིགས་བྱེད་ཀྱི་དབང་རྡུལ་ཚོན་གྱི་དཀྱིལ་འཁོར་ལ་བརྟེན་ནས་གནང་བའི་སྟ་གོན་གྱི་ནུབ་ཞབས་དྲུང་གདུང་བརྒྱུད་ཀྱི་མནལ་ལམ་དུ་སློབ་དཔོན་པདྨ་ཕེབས་ཀྱི་ཡོད་ཟེར།
མི་ཐམས་ཅད་བྲེལ་ཚུབ་བྱེད་པའི་ངང་ནས་རྩེ་ཚོམས་ཆེན་གྱི་ཐོག་ཆགས་ནས་ཚུར་ཚེས་བཅུའི་སྐབས་ཀྱི་པདྨ་འབྱུང་གནས་ཀྱི་ཆས་ཞུགས་སྤྲད་པའི་མི་བོངས་རིང་ཞིང༌།
མི་སྡུག་པའི་རྣམ་པ་ཞུད་ཡོད་པ་ཅིག་བྱུང༌། དབང་གནང་སའི་གཟིམས་ཁང་སྒོ་ལ་འཚངས་པས་ཇི་ལྟར་བྱས་ཀྱང་མཐར་བས་སྐྱེངས་པའི་ཚུལ་དུ་ཕྱི་འགྲོས་ལ་སོང་བའི་ངང་ནས་སྣ་ལ་མཛུབ་མོས་ཏོག་ཅིང་འདུག་པ་ཅིག་བྱུང་བས།
རྒྱ་འདྲེས་བར་ཆད་རེ་ཞིག་མ་ཐུབ་ཀྱང་ཕུགས་གནོད་པ་ཆེ་བར་ཡོད་པ་འདྲ་གསུང༌། ཀྱེ་རྡོར་མན་ངག་ལུགས་ཀྱི་དབང་རྡུལ་ཚོན་གྱི་དཀྱིལ་འཁོར་ལ་བརྟེན་པ་རྒྱས་པ་སྩལ།
ནི་གུ་ཆོས་དྲུག་གི་ཁྲིད། ནཱ་རོ་མཁའ་སྤྱོད་ཀྱི་བྱིན་རླབས་དང་འབྲེལ་བར་ཁྲིད་ཞིབ་པ། གུར་མགོན་ཁྲོ་བཅུའི་བྱིན་རླབས་སྔོན་དུ་སོང་བའི་སྲུང་འཁོར་བྲག་རྫོང་མའི་ཁྲིད། ཞལ་བཞི་པ་བསྙེན་དུས།
བསྒྲུབ་དུས། ཁྱུང་ཞལ་ཅན། ཕྱག་དྲུག་བ། །དུར་ཁྲོད་བདག་པོ། རྣམ་སྲས་སེར་ཆེན་དང༌། མདུང་དམར་ཅན་སོགས་རྗེས་གནང་མང་པོ། སྒྲོལ་དཀར་གྱི་བྱིན་རླབས་དང་འབྲེལ་བའི་ཚེ་ཁྲིད་ཟླ་བའི་ཆུ་རྒྱུན།
ཀུ་རུ་ཀུལླེའི་བྱིན་རླབས་དང༌། ལྷན་སྐྱེས་རོལ་པའི་ལུགས་གཙོ་བོར་སྟོན་པའི་ཀུ་རུ་ཀུལླེའི་ཆོས་སྐོར་གྱི་པོ་ཏིའི་ལུང༌། བདེ་མཆོག་རྒ་ལོ་ལྷ་ལྔའི་དབང༌། ཕྱག་བཞི་པ་བཀའ་མའི་དབང་དང༌།
རྗེས་གནང་སོགས་སྔོན་དུ་སོང་བའི་སྲུང་འཁོར་སྐུ་རགས་མ་དང༌། འཁོར་ལོ་བཞི་ཁྲིད། ལྔ་ཁྲིད་

སོགས་དང༌། པོ་ཏིའི་ལུང་རྣམས་རྫོགས་པར་འབུལ་བ་གནང༌། བར་སྐབས་སུ་བོད་མཁར་རིན་པོ་ཆེ་རྩེར་ཕེབས། གཟིམས་ཁང་གསར་མར་བཞུགས་ཡུལ་གནང་བ་ལ་རྟ་པོད་ཀྱི་ལུང་དང༌། ཡང་གསང་ལྷ་དགུའི་དབང་སྩལ། ལྷ་ཁང་མཁན་པོ་ནམ་བརྟན་པ་དང༌།
མཁན་ཆེན་དཔལ་བསོད་པ་དང༌། ཆོས་ལུང་མཁན་ཆེན་རྣམས་ལ་ཡང་སོ་སོར་ནི་གུ། བྲག་རྫོང་མ་སོགས་ཅི་རིགས་གནང༌། རྗེ་བོད་མཁར་བ་ལ་གནས་དེར་ཕྱག་དྲུག་པའི་བཀའ་མང་ཕར་གསན་པ་ཡང་མཛད།
རྩེར་སྐུ་རིམ་གྱི་གཏོར་བཟློག་ལན་འགའ་ཤས་ཞུས་པ་ལྟར་གནང་བས་བྱིན་རླབས་ཀྱི་མཚན་མ་ཡིད་ཆེས་སུ་བྱུང༌། སྐབས་ཤིག་རྩེ་ཞབས་དྲུང་ལ་སློབ་དཔོན་པདྨའི་བླ་མའི་རྣལ་འབྱོར་རྗེ་ཚར་པའི་ཞལ་གཟིགས་མ་ཞིག་བཞུགས་པ་དམིགས་ཁྲིད་དུ་སྤོད་པ་གནང་བ་ལ།
ཞབས་དྲུང་གིས་སྐུ་མཚམས་ཁོག་ཏུ་ཐུགས་དམ་གནང་བའི་ཉམས་ཀྱི་གཟིགས་སྣང་ལ་སྐུ་མདུན་ཐམས་ཅད་སྦྲུལ་ཁྲ་ཤིག་ཤིག་མང་པོས་གང་བ་ཅིག་ཤར་བ་ཇི་ལྟར་ཡིན་སྙན་འབུལ་དོགས་གཅོད་ཞུ་བ་གནང་བྱུང་བའི་ལན་དུ་རྗེ་མཁན་ཆེན་ནས་ཞལ་ཏ་གནང་བར།
དེའི་སྐུའི་ལུས་གནད་ཅུང་ཟད་མདུན་དུ་སྒུར་བའི་སྐྱོན་ཡིན། རྣམ་སྣང་གི་ཆོས་བདུན་དྲང་པོར་གནང་བ་ཞུ་གསུང་པ་ལྟར་མཛད་པས་ཉམས་དེ་སངས་ནས་བྱིན་རླབས་ཀྱི་མཚན་མ་བཟང་པོ་བྱུང༌།
དེ་གོང་ཐུགས་རྗེ་གླིང་ནས་སྡེ་པ་དངོས་གྲུབ་རྒྱ་མཚོ་གཤེགས་གདོང་ཁོང་གིས་ཞལ་ཆེམས་བཞག་པ་ལྟར། རྗེ་མཁན་ཆེན་དྲུང་དུ་སྡེ་པ་མགོན་པོ་པས་གསོལ་བ་བཏབ་ངོར།
སྡེ་པ་དངོས་གྲུབ་པའི་པུར་ལ་དབང་བསྐུར། ཞི་བའི་སྦྱིན་སྲེག་གི་ཁ་སྐོང་སུ་ཀྱེ་རྡོར་མན་ངག་ལུགས་རང་གི་དུས་ཐ་མའི་ཆོ་ག་གཞན་ཕན་

བདུད་རྩི་ནས་འབྱུང་བ་ལྟར་དང༌། རུས་བུའི་ཆོ་ག་སཱཙྪ་རབ་གནས་དང་བཅས་པ་ཕྱག་ལེན་བཟང་པོའི་རྒྱུན་ལྟར་གནང་བས་ཞལ་བཞུགས་རྣམས་ཐུགས་ཚིམ། རིན་ཆེན་གླིང་དུ་ཡང་རྗེ་མཁན་ཆེན་སྐུ་མཆེད་གཉིས་ཀའི་ཡུམ་དྲུང་དེ་སྐུ་འདས་དུས་ཀུན་རིག་སྟོང་རྩ་ཟུང་འབྲེལ་དང་གདུང་ཞུགས་འབུལ་སོགས་བཤད་ཚོད་ཕྱག་ལེན་མཐའ་རྒྱས།
ཕྱག་དྲུག་པའི་བསྐང་གསོ། བར་དོ་འཕྲེང་སྒྲོལ་གྱི་གསོལ་འདེབས་ནན་ཆགས་དང༌། ཇོ་བོ་རྗེ།
ཀུན་རིག་གཉིས་ཀྱི་ཞལ་ཐང་བཞེངས་པ་ལ་རབ་གནས་ཀྱི་ཆོ་གས་ཐུགས་རྒྱུད་སྦྱངས། སྙུག་ལར་སྐུ་རིམ་གཏོར་བཟློག་གལ་ཆེ་བ་ཞིག་དགོས་བྱུང་བ་ལ། རྗེ་མཁན་ཆེན་དང༌། གཞན་ཡང་རྙིང་མའི་བླ་མ་ཞིག་ཡོད་པ་སུ་ལ་ཞུས་ན་བཟང་སྙམ་པ་བྱུང་བ།
བླ་མ་གཉིས་ཀྱི་མཚན་ནང་དུ་བཅུག་པའི་ལ་ཧྲིལ་ལ་རྒྱ་བཏབ། གསལ་ཁ་མ་ཞུས་པར་ལ་ཧྲིལ་གཉིས་པོ་གང་བཟང་གི་རྟག་པ་འཇངས་ཕུ་མངོན་མཁྱེན་པ་ལ་ཞུས་པས་ཁོང་གི་གསུང་ལས།
གཅིག་འདི་ལ་བཟང་ངན་གྱི་ལྟས་གང་ཡང་མ་བྱུང༌། ཆོས་སྐྱོང་གི་བྱིན་རླབས་ཀྱི་ལྟས་བཟང་པོ་ཡོད་པ་ཅིག་བྱུང་བ་དེ་འདི་ཡིན་གསུངས་རྟགས་མཚན་རྒྱབ་འདུག་པ་ཁ་ཕྱེ་བས། རྗེ་མཁན་ཆེན་གྱི་མཚན་ཐོན་པས་ཡིད་ཆེས་པར་བྱས་ཏེ།
སྙུག་ལ་ལྷུན་རབ་རྣམས་སུ་གཏོར་བཟློག་གི་གསོལ་འདེབས་ངོར་སྔ་ཕྱི་དུ་མར་གནང་བས། སྐུ་རིམ་བཟློག་ཆེ་བར་བྱུང༌། ཆུ་ཤུར་ཕག་གདོང་དུ་གནས་བཅུ་གསར་བཞེངས་ཀྱི་རབ་གནས་ལ་སྤྱན་འདྲེན་བྱུང་བས་ཕེབས་ཏེ།
དཔོན་སློབ་ཧྲགས་པས་རབ་གནས་དངོས་སྟ་སྦྲེལ་བ་བསྐང་གསོ་དང་བཅས་པ་གནང་བའི་ཡོན་དུ་གོས་ཆེན་ངུར་སྨྲིག་གི་སྣམ་སྦྱར་སོགས་

ཕུལ་ཏེ་དགའ་སྟོན་མཛད་ལ་གྲོལ་ནས་ཕེབས་རྗེས་སྟོན་སེར་ཁ་ཡང་དགོན་དུ་སྐུ་མཚམས་ཤིག་ལ་བཞུགས། ཕྱག་ཕྱི་བ་འགའ་ཟུང་ལ་གསུང་འདི་བཞིན་གནང༌། ན་མོ་གུ་ར་ཝེ། རྗེ་དུས་གསུམ་སངས་རྒྱས་ཀྱི་ངོ་བོ་ཉིད།
།བཀའ་དྲིན་མཉམ་མེད་ཀྱི་རིན་པོ་ཆེ། །ཕ་བློ་གསལ་རྒྱ་མཚོའི་ཞབས་ལ་འདུད། །བདག་བརྩེ་བའི་ཐུགས་རྗེས་བསྐྱང་དུ་གསོལ། །ཁྱེད ་དད་ལྡན་མཆེད་གྲོགས་ཀྱིས་བསྐུལ་བའི་ངོར། །སྤྲང་པོ་ངའི་ཐོག་མཐའ་བར་གསུམ་གྱི།
།རྟོགས་བརྗོད་སེམས་ལ་ཤར་བ་འདི། །ཁྱེད་མཆེད་གྲོགས་རྣམས་ལ་ཞུ་བས་ན། །སྙན་ལན་ཅིག་བདག་ལ་གསན་པར་འཚལ། །ང་སྔོན་ཆད་དགེ་བའི་འཕེན་ཤུགས་ནི། །ཅུང་ཟད་ཡོད་པའི་རྟེན་འབྲེལ་གྱིས།
།རྟེན་དལ་འབྱོར་རྡོ་རྗེའི་ལུས་མཆོག་ཐོབ། །སངས་རྒྱས་ཀྱི་བསྟན་པ་དར་དང་མཇལ། །གཞོན་དུས་ནས་དམ་པའི་ཆོས་སྒོར་ཞུགས། །རྗེ་མཚན་ལྡན་གྱི་བླ་མས་རྗེས་སུུ་བཟུང༌། །ཆོས་རྡོ་རྗེ་ཐེག་པའི་ཡང་སྙིང་ཐོབ།
།གནས་རི་ཁྲོད་དབེན་པའི་བས་མཐའ་བསྟེན། །ལམ་རིམ་པ་གཉིས་ཀྱི་རྣལ་འབྱོར་ལ། །འབད་རྩོལ་གྱི་ཉམས་ལེན་ཨེན་རེ་བྱས། །ཕ་རྗེ་བཙུན་བླ་མའི་བྱིན་རླབས་ཀྱིས། །ཉམས་བན་བུན་གྱི་སྣང་བ་ཅུང་ཟད་ཤར།
།དེ་སྔོན་ཆད་བྱུང་བའི་གླེང་གཞི་ཡིན། །དུས་དིང་སང་གི་གནས་ཚུལ་བཤད་པ་ན། །ཁོང་བདུད་རིགས་ཀྱི་གཙོ་བོ་འདོད་པའི་ལྷ། །ལག་ན་མེ་ཏོག་གི་མདའ་གཞུ་ཐོགས། །དེ་ཆོས་མཛད་རྣམས་ལ་འཕངས་པ་ཡིས།
།ལུས་རྨ་མེད་སྙིང་གི་དཀྱིལ་དུ་ཕོག །དུག་ལྔ་གློ་བུར་དུ་ལངས་ཞེས་ཐོས། །དེ་ཁོ་བོའི་སྙིང་ལའང་ཐེབས་སམ་སྙམ། །རང་ཚོད་རང་གིས་མ་ཟིན་པར། །ཁོང་གཞན་ཟེར་གྱི་ངག་ལ་ཉན་ཉན་

ནས། །གདོན་ཆོས་བརྒྱད་ཀྱི་འགོང་པོས་སྙིང་ལ་བཏབ། །དོན་དགོས་མེད་ཀྱི་ཚེ་འདིའི་བྱ་བས་བསླུས། །མི་མང་པོའི་ངོ་བསྲུང་གི་ཁོལ་པོར་སླེབ། །ཟས་དཀོར་ཟས་གྱི་དུག་ཆུས་ཤེས་པ་མྱོས། །ཉིན་མོ་རྣམ་གཡེང་དང་ཆོས་བརྒྱད་ཀྱིས་གཡེངས།
།མཚན་མོ་གཏི་མུག་གི་མུན་པས་བཅིངས། །སེམས་སྙོམ་ལས་ཀྱི་མལ་ནས་ལོངས་དུས་མེད། །དོན་གནངས་ཆུང་གི་ཁེ་ཉེན་བརྩི་བརྩི་ནས། །དོན་ཆེན་ཡལ་བར་ཤོར་བའི་དྲེད་པོ་ང༌།
།མི་ཚེ་དོན་མེད་དུ་ཟད་པ་མ་ཚོར་བར། །དགྲ་འཆི་བདག་གིས་སྦར་ཟིན་བྱས་ཀྱི་དོགས། །སྤྲང་པོ་ངའི་སྙིང་ཁུང་ཆུ་ལས་གྲང༌། །བསམ་བཞིན་སྐྱོ་བ་སྐྱེ་ཡིན་གདའ། །དེ་ད་ལྟར་གྱི་རྣམ་ཐར་ལྷུག་པ་ཡིན།
།ད་ཚེ་མཇུག་ལ་ཡིད་སྨོན་འདི་ལྟར་ཡོད། །སྡེ་དགོན་གྱི་ཁ་འཛིན་འདི་ཆམ་གྱིས་བཞག །དཀོར་ཟས་ཀྱི་དུག་ཆུ་རིང་དུ་སྤངས། །དོན་ཚེ་འདིའི་རེ་ལྟོས་ལིངས་ཀྱིས་བསྐྱུར། །ཁོང་མགོ་ནག་མིའི་ཁྱུ་ནས་བུད།
།གནས་མི་མེད་ཀྱི་རི་ཁྲོད་དབེན་པ་རུ། །ཟས་ཞེན་མེད་ཀྱི་རྩྭ་དང་ལྡུམ་བུ་བཟའ། །བློ་རྩེ་གཅིག་དམ་པའི་ཆོས་ལ་བསྒྲིལ། །ཕ་མཚན་ལྡན་བླ་མ་སྤྱི་བོར་བསྒོམ། །ལམ་འཁྲུལ་མེད་ཀྱི་རིམ་གཉིས་རྣལ་འབྱོར་ལ།
།སེམས་རྩེ་གཅིག་ཏུ་མ་ཡེངས་ལྷུག་པར་འཇོག །ཅིར་སྣང་ཀུན་སྒྱུ་མའི་ལམ་འཁྱེར་གྱིས། །རྐྱེན་གང་ཤར་གྱི་སྣང་བ་ལམ་དུ་འཁྱེར། །ལྟོས་མེད་དུ་རང་དབང་གཅོད་ཅིང་སྡོད། །རྗེ་བླ་མའི་དགོངས་རྫོགས་དེ་ལ་བྱེད།
།མ་ཁམས་གསུམ་སེམས་ཅན་གྱི་དྲིན་ལན་འཇལ། །ཁྱེད་དད་ལྡན་མཆེད་གྲོགས་ཀྱི་དཀོར་སྦྱོང་ཡིན། །མཆེད་གྲོགས་རྣམས་དེ་ལྟར་ཐུགས་ལ་ཞོག །སེམས་དེ་ལ་དགྱེས་ན་དེ་ལྟར་མཛོད།

།སྐྱབས་བསླུ་མེད་ཀྱི་བླ་མ་དཀོན་ཅོག་གསུམ། །ཁྱེད་མཁྱེན་ལྡན་རྣམས་ཀྱི་ཐུགས་རྗེ་ཡིས། །སྤྲང་བར་ཆད་ཀྱི་གཡུལ་ལས་རྣམ་རྒྱལ་ཏེ། །ཡིད་རེ་སྨོན་མྱུར་འགྲུབ་ཀྱི་བཀྲ་ཤིས་ཤོག །ཅེས་པ་འདི། ནུབ་ཅིག་རང་གི་དགེ་སྦྱོར་འཆག་མེད་རྣམས།
ཁྲལ་འཇལ་གྱི་རྣམ་པ་ཅིག་ཚར་རྗེས། སེམས་བན་བུན་རྣམ་རྟོག་མང་པོ་ཞིག་བྱུང་བའི་མཐར། རང་གི་གནས་ཚུལ་རྣམས་དྲན་པས། སེམས་སྐྱོ་བ་ལ་བཟོད་གླགས་མེད་པ་ཞིག་བྱུང་སྟེ།
ཇི་ལྟར་བྱ་སྙམ་ཤུགས་རིང་འབྱིན་ཅིང་ཡོད་པའི་ཚེ་འཁྲིས་ན་ཡོད་པའི་ཟླ་གྲོགས་དག་གིས། ཁྱོད་ན་བ་ནི་མིན་ནམ་ཟེར། བདག་ན་བ་ནི་མིན། རང་གི་གནས་ཚུལ་བསམས་པས་སེམས་ལ་མི་བདེ་བ་ཞིག་བྱུང་བ་ཡིན་བྱས་པས།
རང་གི་གནས་ཚུལ་འདི་ལྟ་བུ་ཞིག་གིས་མ་བདེ་བ་ཡིན་ཟེར་བ་ལ། རང་གི་གནས་ཚུལ་འདི་རྣམས་སེམས་ལ་ཤར་ནས་སྨྲས་པའོ། །གསུང་བ་ཞིག་ཕྱག་བྲིས་ལ་བཀོད་པ་མཛད་འདུག །དེ་ནས་ལོ་ཕྱི་མའི་ནང་དུ་བོད་མཁར་རིན་པོ་ཆེས།
རྗཻ་མཁན་ཆེན་འཕན་ཡུལ་དུ་སྤྱན་འདྲེན་བྱུང་བས། སྔར་ནས་འབྲེལ་དག་པ། བར་དུ་མ་མཇལ་བར་ལོ་འགའ་ཟུང་སོང་བས། མཇལ་བ་ལ་དགོངས་རྩོལ་བསྐྱེད། ཕན་ཚུན་ཆོས་དང་ཟང་ཟིང་གི་སྐྱེས་ནོད་ཕྱིར་རིམ་གྱིས་ཕེབས།
ཐོག་མར་ལྷ་སའི་མཆོད་འཇལ་དུས། ཇོ་བོ་ཤཱཀྱ་མུ་ནེ་ལ། གོས་ཆེན་གྱི་སྣམ་སྦྱར་བཟང་པོ་གཅིག་དང༌། འཕགས་པ་རང་བྱོན་ལྔ་ལྡན་ལ་བཀྲ་ཤིས་ཀྱི་ལྷ་རྫས་ཡུག་ཏུ་འབྲེལ་བ་སོགས་དང༌།
དཀར་མེ། མཆོད་འབྲུ། ཞལ་ཟས་ཕུངས་བསྐྱེད་པའི་མཆོད་འབུལ་དང༌། བྱང་ཆུབ་ཏུ་ཐུགས་བསྐྱེད་པ་ཆོ་གས་གསལ་འདེབས་ཀྱི་ཐུགས་དམ། རང་གཞན་གྱི་དོན་དུ་སྨོན་ལམ་

རྒྱ་ཆེན་པོ་གནང༌། དེ་ནས་ཐོག་མར་ཆོས་སྡིངས་སུ་ཕེབས་པ་ལ་གཞི་ལེན་དང༌། མོལ་མཆིད་རྒྱས་པར་མཛད། དེ་ནས་དགོངས་མོ་སྒྲུབ་སྡེར་སྤྱན་དྲངས། གཞི་བྱེས་དྲིལ་ནས་སྐུ་རིམ་གཏོར་ཆེན་མཛད། རྣམ་སྲས་ཀྱི་དབྱངས་དང༌།
ཆོས་སྣ་དུ་མ་ཕར་གནང་དང༌། ཚེ་ཁྲིད་གྲུབ་རྒྱལ་མ་ཞི་བྱེད་སྐོར། ལུས་སྦྱོང་འཁྲུལ་འཁོར་དུ་མ་ཚུར་བཞེས་གསན་དཔྱོད་སྩལ། དུར་ཁྲོད་ཀླུ་མོ་རྒྱལ་དུ། གནས་མཇལ་ལ་ཐེགས་དུས་གཅོད་དམིགས་གཏད་པས།
འཕྲལ་དུ་ཚར་ལྷོངས་འགྲིག་པའི་ལྟས་ཤིག་བྱུང༌། དགོན་ཕན་ཚུན་གཉིས་ཀར་དབང་བཀའ་ཆོས་འབྲེལ་དང༌། མང་འགྱེད་སོགས་ཟང་ཟིང་གི་བཀའ་དྲིན་མཛད། སླར་ཡང་ཡོལ་སྙུག་ལ་སོགས་སུ་ཕེབས་གདོང་བླ་མ་གཉིས་བཀའ་བགྲོས་ཏེ།
བོད་མཁར་རིན་པོ་ཆེ་ཡང་སྒོ་ཡབ་ཀྱི་གདན་ས་རྣམས་ཕོག དཔལ་ལྡན་རྩེར་ཁའུ་སྐྱེད་ལྷས་པའི་སྒྲུབ་སྡེ་འཛུགས་པ་དང༌། རྗེ་མཁན་ཆེན་རིན་པོ་ཆེ་ཡང་དགོན་དུ་སྔར་གྱི་གྲྭ་ཚང་དེའི་རྒྱུན་ཡོད་པའི་སྟེང་དུ་བསྣོན་མ་བཏབ་སྟེ་ལེགས་པར་འཛུགས་པའི་ཐུགས་འདུན་རྩེ་གཅིག་ཏུ་གཏད།
ཚོགས་དང་ཡོལ་གྱི་ཁུར་བཞེས་འཇོག་པའི་དགོངས་པ་གཏད་ནས་ཕྱིར་ཕེབས། སྙུག་ལར་བཞུགས་ཞག་ཁ་ཤས་ཀྱི་བར་ཐུགས་རྩེ་གཏད་པའི་བཀའ་བགྲོས་ཐུང་ཙམ་གནང་རིང་ནུབ་རེ་བཞིན་འཚུབ་ཆེ་བ་རང་བྱུང་བས།
ལོ་ཕྱི་མའི་ནང་དུ་ཞལ་ངོ་འདས་གྲོངས་དང༌། ཕྱི་ནང་ཐམས་ཅད་བུན་ནེ་བ་བྱུང༌། དཔོན་སློབ་ནས་ཡོལ་གྱི་སྟོན་བཞེས་དང༌།
སྒྲུབ་མཆོད་ཆེན་མོ་གནང་སྟེ། བླ་བྲང་སྤྱི་པ་རགས་བསྡུས་ལ་རྩིས་སྤྲོད་མཛད། ལོ་གསར་གྲོལ་འཕྲལ་སྣེའུ་སྡོང་རྩེ་ལ་ཐེགས།

རྩེར་སྐུ་རིམ་དང་ཆོས་བཀའ་མང་པོ་སོང་རྗེས། དཔོན་སློབ་དང་ཚོགས་པ་སྤྱི་སོར་མཁན་པོ་བསྐོ་བཞག་གི་བཀའ་བགྲོས་ཞིབ་གསེད་དམ་བསྒྲགས་གནང་དུས། དཔོན་སློབ་ནས་ཞུ་བར། རེ་ཞིག་མཁན་ཐོག་ཏུ་བཞུགས་པ་མ་གནང་ན་མི་ཐུས་པའི་རྒྱུ་མཚན་དུ་མ་དང་བཅས་བཤོལ་བཏབ་ཀྱང་མ་སྨིན་པར་བཀའ་དགོངས་དང་སྦྱར་བའི་ལྷ་ཁང་ནས་ཆོས་རྗེ་བྱམས་བཟང་པ་ལ་འགྱངས་མེད་དུ་བཀོད་པ་མཛད།
རྗེ་མཁན་ཆེན་ཀུན་སྤངས་སུ་བཞུགས་ཕྱིན་ཡར་ཀླུངས་སྐོར་གྱི་བཞུགས་ཡུལ་དགོངས་པ་གང་གཏད་དུ་ཞབས་ཏོག་ཕུལ་ཆོག་པའི་ཞུ་བ་གནང་ཀྱང༌།
རེ་ཞིག་དེ་མཐུན་གྱི་ཞལ་བཞེས་མ་བྱུང༌། རི་གོང་ཡང་དགོན་ཁོ་ནར་དགོངས་པ་གཏད་པའི་ཆིབས་ཁ་སྒྱུར་གདོང་རྗེ་མཁན་ཆེན་ལོ་ཕུ་ཐེག་གླིང་དུ་དོལ་མངོན་ནས་ཞལ་ངོ་ལྕམ་སྲིང་གིས་སྤྱན་དྲངས་ཏེ་བཞུགས་ཞག་ཁ་ཤས་གནང་བ་དང་དུས་མཚུངས།
བྱ་བྲལ་བདག་ཀྱང་དེར་སླེབས་ཡོད་པས་གསོལ་བ་བཏབ་སྟེ། གཏོར་མ་བརྒྱ་རྩ་དང་ཆོས་སྤྱོད་རབ་གསལ་སྡོམ་གསུམ་རབ་དབྱེའི་གཞུང་གི་ལུང་ཞིག་ཞུས།
སྡེ་པ་ཞལ་ངོས་ཐེག་ཆེན་གླིང་དུ་རྒྱུན་བཞུགས་གནང་དགོས་པའི་ཞུ་བ་འབུལ་གྱིན་འདུག་རུང༌། ཞལ་བཞེས་ཇི་ལྟར་བར་མ་གནང༌།
བདག་གིས་དེ་དུས་ཆིབས་ཁ་སྒྱུར་བའི་ཕེབས་སྐྱེལ་ལ་དོལ་མངོན་དུ་ཡོངས། རང་གི་འདོད་ཞུས་དཔོན་སློབ་ཞབས་ཕྱིར་བསྙེགས་པའི། ལམ་འབྲས། མགོན་པོ། ནི་གུ། མཁའ་སྤྱོད་མ་སོགས་དབང་ཁྲིད་ཕྱག་ལེན་མང་པོའི་སློབ་གཉེར་ལ་ཡོངས་ཆོག་པ་དགོས་པའི་སྙན་འདེབས་ཞུས་པས།
བསླབ་སྟོན་དུ་ཁྱེད་ཀྱི་འདོད་ཆོས་རྣམས་དུས་གཅིག་ཏུ་རྫོགས་པ་མ་བྱུང་ན་ཡང༌།

རིམ་གྱིས་ཡོང་བ་རང་བྱེད་པས། གང་བབས་སུ་ཉེ་ལེན་དང༌། ངེད་ཀྱང་རེ་ཞིག་ཡང་དགོན་དུ་ལོ་གསུམ་གྱི་བཅད་རྒྱ་དམ་པ་རང་གི་རྩིས་ཡིན་པས། གསེང་ཞིག་ལ་ཆོས་བཀའ་གང་ཡོང་བྱེད་པ་ཡིན་རུང༌། དེ་བར་ལ་གཞན་དུ་ཆོས་ཐོབ་དང་སློབ་གཉེར་གྱིས་གསུང་བ་ཕེབས།
སླར་སྣེའུ་གདོང་དུ་ཐུང་ཙམ་བཞུགས། དེ་ནས་ཆིབས་དྲེལ་གྱི་ཕེབས་སྐྱེལ་དང་བཅས་ཡོལ་ཕུར་ཕེབས། ཡང་དགོན་གཟིམས་སྤྱིལ་དུ་ཕྱགས་ཕབ། ཕེབས་སྐྱེལ་བ་རྣམས་ལ་སྣ་ལེན་དང་རྫོང་བ་གྲུབ་ནས།
ཡོལ་བླ་བྲང་ནས་རིན་པོ་ཆེ་དབོན་པོ་བས་སྣ་ལེན་སྐུ་ཆས་ཙམ་ཡང་དགོན་རང་དུ་འབུལ་བ་གནང༌། རྗེས་སོར་ཡང་རིམ་ཅན་དུ་འབུལ་བ་གནང་རྩིས་ཡང་དགོན་ནས་བཀའ་ལུང་དུ་དགོན་རྙིང་གི་མཆོད་གཞིས་ཐོག་ནས་འདིར་ཆས་བླངས་ཀྱང་མི་མཛེས་ཤིང༌།
དཀོར་ཆེ་བས་མི་ལེན་གསུང་བ་ཕེབས། སྐུ་ཆས་འཕྲལ་འཚོལ་མཛད་དེ། དབེན་གནས་དེར་སྐུ་མཚམས་ལ་བཞུགས། སྟོན་ཀ་ཞིག་ཆབ་ཞུགས་ལ་ཕེབས་ཐོག་ནས་སྙུག་ལ་རྫོང་དུ་སྡེ་པ་དཔའ་བཟང་དྲུང་གིས་གདན་དྲངས།
ཆོས་བཀའ་དང་སྐུ་རིམ་མང་པོ་ཞུས། ཟླ་བ་བཞི་ཙམ་བཞུགས་པ་གནང་ཐོག །མཆོད་ཡོན་བཀའ་བགྲོས་མཛད། ཡང་དགོན་དུ་སྒྲུབ་སྡེ་འཛུགས་པའི་ཆ་རྐྱེན་དུ་སྙུག་ལ་ནས་སྡེ་པ་ཀརྨ་ཚེ་འཕེལ་གྱིས་ཡོལ་ཕུ་ནས་མཆོད་གཞིས་དང༌།
ཀ་དྲུག་ཤོད་ནས་སྡེ་པ་དཔལ་བཟང་དྲུང་གིས་མཆོད་གཞིས་ཐུང་ཙམ་དང༌། ཡང་དགོན་དུ་བཞུགས་ཡུན་ཇི་སྲིད་དུ། མཁན་ཆེན་རྡོ་རྗེ་འཆང་དུ་ཟླ་རེ་ལ་ཞོ་གསུམ་མའི་གསོལ་ཕོགས།
ཕྱག་གཡོག་གཅིག་ལ་ཞོ་རེ་མའི་ཕོགས་ཀྱི་རྒྱུན་མི་ཆད་པའི་བཀུར་སྟི་ཞུས།

དེ་དུས་ཀྱང་བྲང་མོ་ཆེ་ནས་སྤྱི་པ་བགྲེས་གསུམ་དང༌། རྗེ་ཚར་པའི་དྲུང་ཆེན་བཟང་པོ་པ་དང༌། འདར་རྫོང་ནས་སྡེ་པ་སྐུ་མཆེད་ཀྱིས་ཞུ་ཤོག་དང་བཅས་སྤྱི་པ་བགྲེས་གསུམ་རྣམས་ཡང་དགོན་དུ་ཆེད་གཏད་འབྱོར།
གྲང་མོ་ཆེའི་གདན་སར་ཕེབས་དགོས་པའི་ནན་ཞུས་བྱུང་དུས། རང་གཞན་གྱི་དོན་ཕྱོགས་བྲལ་དུ་སྐྱོང་བ་ལས། མཐུན་འཇུག་དང་མ་སྦྱར་བའི་དགོངས་པས་རེ་ཞིག་ཞལ་བཞེས་མ་གནང་བར་ཡང་དགོན་དུ་སྐུ་མཚམས་ལོ་གྲངས་མའི་དམ་བཅའ་ལ་གཏད་པའི་ཞུ་ལན་གནང༌།
མི་སྣ་རྫོང་བདར་མཛད། དེ་ནས་དཀར་གངས་བཟང་པོ་ཞིག་གིས་གཙོས་པའི་ཡོ་བྱད་དུ་མ་དང་བཅས། རྗེ་ཚར་ཆེན་གྱི་གསེར་འབུམ་སྐུ་མདུན་དུ་དཀར་མེའི་ཐེབས་དང༌།
མཆོད་ཡོན་ལ་རྟེན་བཟང་པོ་དང་བཅས་པའི་ཞུ་ཤོག་འབུལ་བར། དཀའ་བཅུ་པ་བྱམས་མགོན་དང༌། གསལ་ཇ་བ་ཡེ་ཤེས་རྒྱ་མཚོ་རྣམས་རྫོང་བ་གནང༌། ཡང་དགོན་དུ་ཡོལ་ནང་གི་གྲ་པ་གསར་ཞུགས་དྲག་ཞན་ཁ་ཤས་དང༌།
གྲ་ཚང་ཡས་ཕྱིན་ནས་ཆོས་ཞུ་བ་དང་བཅས་པའི་ཉུང་ཧྲགས་ཤིག་ལ་ཆོས་ཀྱང་འོས་བབས་སུ་བསྩལ། དེར་ཡང་བཅོ་ལྔ་མཆོད་པ། དུས་གཏོར། གཏོར་བཟློག་རྣམས་འཆག་མེད། ཉིན་རེ་བཞིན་ཆོས་སྤྱོད་སྒྲིགས་མ།
སོ་སོའི་ཐུན་སྒོམ་རྣམས་འཆག་མེད་ཀྱི་གྲ་ཡོད་ཙམ་བྱུང༌། དཔོན་སློབ་སྙུག་ལར་བཀའ་དབང་བརྒྱ་ཚར་ལ་སྤྱན་དྲངས་ནས་ཕེབས་བཞུགས་མུས་ནས། རྣམ་སྲས་ཀྱི་གཏོར་སྒྲུབ་གནང༌། ཟླ་བ་ཁ་ཤས་བཞུགས་ཐོག །ཁོ་བོས་ཀྱང་སྔར་གྱི་ཞལ་བཞེས་ཡོད་པ་ལྟར་མཁན་ཆེན་རྡོ་རྗེ་འཆང་གི་ཞབས་ཕྱིར་བསྙེགས་ཡོངས་པ་དང༌།
སྐུ་མཚམས་

བཞིན་གྱི་སྐབས་ནས་སྒུག་དགོས་ཤར་ན་བསམ། སྐྱེད་ཚལ་དུ་རྗེ་ཆོས་འཕགས་པའི་དྲུང་དུ་ཕྱིན། ཡང་དགོན་དུ་རྗེ་མཁན་ཆེན་སྐུ་མཚམས་འཕྲོ་འཐུད་ལ་ཕེབས། ལོ་དེ་རྫོགས་ནས་སྐབས་གསེང་དུ་ཟླ་བ་བདུན་པའི་བཅོ་ལྔ་མཆོད་པ་བཟབས་རྒྱས་ཐོག
།སྐུ་མཚམས་ཁྲོལ་ཙམ་བྱུང་བསྟུན་བདག་གིས་མཇལ་ཁར་ཕྱིན་མུས་ནས་གསོལ་གདབ་ཞུས་པས་སྨིན་གྲུབ་ཀྱི་ཆོས་བཀའ་མང་བར་ཚུགས་སྐབས་ཟུལ་ཕུ་སློབ་དཔོན་ཡོལ་རམས་པ་དང༌།
ཡང་དགོན་དུ་རྒྱུན་བཞུགས་ཀྱི་གྲ་པ་རྣམས་ཕྱོགས་གཅིག་པ་དང༌། ཡོན་བདག་དྲག་ཞན་མང་པོ་ཕྱོགས་གཅིག་པ་ལ། ཀྱེ་རྡོར་ཀྱི་རྡུལ་ཚོན་གྱི་དཀྱིལ་འཁོར་དུ་དབང་རྒྱས་པ་ནཱ་རོ་མཁའ་སྤྱོད་ཀྱི་བྱིན་རླབས།
དེའི་བསྐྱེད་རྫོགས་ཟུང་འབྲེལ་གྱི་ཁྲིད་ཞག་ཉེར་ལྔ་ལ་རྫོགས་པ། ཀུ་རུ་ཀུལླེ། རྟ་མགྲིན་སྐྱེར་སྒང་ལུགས། དུར་ཁྲོད་བདག་པོ། གནོད་སྦྱིན་བེག་ཙེ་རྣམས་ཀྱི་རྗེས་གནང༌། སྒྲུབ་སྐོར་ཆ་ཚང་བའི་ལུང༌།
གྲ་པ་རྣམས་ལ་རྩ་ལྟུང་འཁྲུལ་སྤོང༌། ཀྱེ་རྡོར་མངོན་དཀྱིལ་མུས་ཆེན་གྱིས་མཛད་པ། གཏོར་ཆོག་དགྲ་ལས་རྣམ་རྒྱལ། རྗེ་ཚར་ཆེན་གྱི་གཏོར་སྒྲུབ་ཐུན་མོང་བའི་ལྷན་ཐབས། ཆོས་སྐྱོང་ཆེ་ཆུང་འཁོར་བཅས་ཀྱི་བསྐང་གསོ་རྒྱས་བསྡུས་སོ་སོ་དང༌།
བསྟོད་འབུམ་ཞབས་བཏགས་མ་སོགས་བསྐང་གསོ་སྐོར། མདོས་གཞུང་ལྷན་ཐབས། བདག་ཆེན་རྡོ་རྗེ་འཆང་ནས་རྗེ་ཚར་ཆེན་ཡན་ཆད་ཀྱི་སྐུ་བསྟོད་རྣམ་ཐར་གསོལ་འདེབས།
རྗེ་ཚར་པའི་མགུར་འབུམ་རྣམས་ཀྱི་ལུང༌། གདངས་དབྱངས་མང་པོ་སྤོད་པ་གནང༌། ཁོ་བོས་ཁྱད་པར་གྱི་གདམས་པ་འགའ་ཟུང་གསེར་གྱི་མཎྜལ་དང་བཅས་ཏེ་

ཞུས། ཟླ་བ་དྲུག་ཙམ་བསྡད་དུས་རྩེ་ཞབས་དྲུང་ནས་རྫོང་བདའ་གནང་བའི་མི་སྣ་དཔོན་གཡོག་གཉིས་བྱུང་བ་འབྱོར། སྣེའུ་སྡོང་དུ་སྤྱན་འདྲེན་ནན་ཞུས་བྱུང་རུང་ལོ་ཕྱི་མ་ལ་ཕེབས་པའི་ཞལ་བཞེས་ཙམ་ནས། གདན་འདྲེན་པ་འཕྲལ་དུ་ཕྱིར་སློག
།སླར་སྐུ་མཚམས་ཟླ་བ་དྲུག་སོང་དུས་རྩེ་ནས་སྤྱན་འདྲེན་བྱུང་དུས་ཕེབས་ནས། བཞུགས་ཡུན་ཟླ་བ་གསུམ་གྱི་བར་བཀའ་ཆོས་སྐུ་རིམ་བཟབས་རྒྱས་མང་པོ་གནང་ནས་ཕྱིར་ཕེབས་ལམ།
འགྲས་པའི་གྲུ་བཏོན་བསམ་ཡས་ཀྱི་མཆོད་མཇལ་ཞིབ་པ་དང༌། མཁན་ཆེན་ཞི་བ་འཚོའི་དབུ་ཐོད་ལ་ན་བཟའ་མཆོད་འབུལ་བཟབས་ཏེ། རབ་ཏུ་བྱུང་བའི་བསྟན་པ་མི་ཉམས་ཤིང་འཕེལ་བའི་སྨོན་ལམ་དང༌། མདོ་སྡེ་མཆོད་པའི་གཟིགས་མོ་དང་སྤེལ་དཀར་ལྕོག་ཏུ་ལས་མཁན་ཆེན་པོ་ལ་སྙན་དར།
གསེར་ཕུད་དང༌། བསྟན་པ་བསྲུང་བར་བཀའ་བསྒོ་གསོལ་བཏབ་མཛད། འཕྲང་འགོ་དགེ་བཤེས་གཏེར་སྟོན་པ་དང་མཇལ། ཞག་བརྒྱད་སྐོར་བཞུགས་རིང་བསམ་ཡས་སྤེལ་བཞི་དང༌།
ཕོ་བྲང་འོག་ནས་ཞལ་ངོས་ཞབས་ཏོག་རྒྱས་པར་མཛད། སླར་རིམ་གྱིས་ལས་ཕྱོགས་སུ་ཕེབས། སྙུག་ལ་རྟ་ལམ་གཞིས་ཀར་སྡེ་པས་སྤྱན་དྲངས། བཞུགས་ཞག་གཅིག་གནང༌། དེ་དུས་བྱ་བཏང་རིན་ཅེན་གླིང་ན་སྐུ་ཚབ་ལ་སླེབས་གྲུབ་འཕྲལ་ཡིན་ཅིང༌།
རིན་པོ་ཆེ་དཔོན་པོ་བ་ཡང་བཞུགས་ཡོད་པ་དང་ཐུན་མོང་གི་གདན་འདྲེན་ཙམ་ཞུས་བཞུགས་ཞག་གཅིག་གནང་ནས་ཡང་དགོན་དུ་ཕེབས་ཏེ། འཕྲལ་དུ་སྐུ་མཚམས་ལ་བཞུགས་ཐོག་ནས།
ལུག་ལོའི་དུས་མཆོད་ཐོག །རྗེ་མཁན་ཆེན་སྐུ་མཆེད་ཞལ་མཐུན་གྱི་རིན་ཅེན་གླིང་ཚོགས་དབུ་ལ་ངེད་བསྐོ་བཞག་དང༌། དགོན་རྩེ་ཞོལ་ཕྱི་ནང་

ཐམས་ཅད་རྩིས་སྤྲོད་གནང༌། བདག་གིས་ཀྱང་བཀའ་དང་མི་འགལ་ཙམ་གྱི་བགྱིད་འོས་རྣམས་ཁུངས་མ་སྟོངས་ཙམ་བྱས་པ་ལ། བདག་བླ་བྲང་དུ་མ་སླེབ་ཙམ་ནས། ཡོལ་རིན་པོ་ཆེ་སྐུ་གཞོན་པའི་དྲུང་སྨན་བུར་ཅིག་མ་འཕྲོད་པའི་སྐུ་བསྙེལ་བབས་ལྕི་ཙམ་ཡོད་འདུག་པ་ཕྱིར་ལོད་པའི་སྤྲེལ་ལོ་ཟླ་བ་གཉིས་པའི་མཇུག་ཏུ་སྐུ་མ་འཚོ་བའི་དགོངས་རྫོགས་གྲོལ་སྟོན་གྱི་གྲལ་དབུ་ལ་རྗེ་མཁན་ཆེན་སྐོར་གཅིག་ཕེབས་ནས་སླར་ཡང་ཁྱི་ལོའི་དབྱར་སྨད་ཚུན་ཐུགས་དམ་བཅད་རྒྱ་རང་ལ་བཞུགས་པ་གནང༌།
ཁྱི་ལོའི་གཤམ་དུ་ཡང་རྩེ་དཔོན་བློན་དྲུང་དུ་བཀའ་ཆོས་སྐུ་རིམ་ལ་ཕེབས་བཞུགས་ཟླ་ཤས་དང༌། དོལ་མངོན། ལོ་མོ་ཚོར་ཡང་སྐོར་ཙམ་ཕེབས།
སླར་ཡང་དགོན་དུ་ཤར་རྒྱག་སུ་ལ་ཡང་སྔ་འཕྲོས་མེད་པར་ཕེབས་གྲུབ་འདུག་པས། སྙུག་ལ་རིན་ཅེན་གླིང་རྣམས་ནས་རྗེ་མཁན་ཆེན་སྐུ་མདུན་དུ་མཇལ་ཁ་ཇ་ཞུས་སོགས་ལ་སོ་སོ་ནས་བསྙེགས་ཏེ། བྱིན་རླབས་བཀའ་བགྲོས་ཞུ་བ་རྣམས་གྲུབ་འཚམས།
བཅད་རྒྱ་ཤིན་ཏུ་དམ་པའི་ཁོག་ནས། དཔལ་མགོན་ཞལ་གྱི་ལྗགས་བསྙེན་གསང་ཁྲིད་ལ་བརྟེན་པ། མེ་ཕག་གི་ལོ་འགོ་ཆོ་འཕྲུལ་གྱི་དུས་ཆེན་གྲོལ་འཚམས་ནས། ཨཥྟཱའི་ལྗགས་བསྙེན་རྒྱས་པ་ཟླ་བ་བརྒྱད་གནང་བ་གྲོལ་ནས་སྟོན་གཞུག་བཅད་རྒྱ་གྲོལ་ཙམ་གནང་སྐབས།
ཐོག་མར་ཁོ་བོས་བཞུགས་གདན་གསར་པ་ཞིག༌། དངུལ་གར་བླུག་ལས་གྲུབ་པའི་སྒྲོལ་དཀར་གྱི་སྐུ། བྱུ་རུའི་སྡོང་པོ་གཅིག་རྣམས་རྟེན་འབྱུང་གི་འབུལ་ཆ་མཚོན་བྱེད་དུ་ཁྱེར་ནས་ཞབས་དྲུང་དུ་མཇལ་བར་ཕྱིན།
ཕྱི་མཚམས་ཁོག་ཏུ་ཕྱགས་ཕྱིར་ཟླ་བ་གཅིག་ཙམ་བསྡད། ལྗགས་བསྙེན་ཁ་སྐོང༌།

ཀྱེ་རྡོར་གྱི་སྦྱིན་སྲེག་གནང་བའི་ཐབ་ཐིག་དང་རི་མོ་མཆོད་གཡོག་རྣམས་དྭགས་ཐོན་པར་ཞུས། དེ་དུས་ཚ་རགས་ཕུར་སོག་པོའི་རྟ་པ་བརྒྱུགས་ཏེ་ཐམས་ཅད་བརྔམས། སྙུག་ལའི་ཕྱག་གཡོག་དྲག་པ་གཅིག་སོགས་མི་འགའ་ཟུང་བསད་པས་ཉེན་པོ་བྱུང་བ་ལ།
རང་རེའི་ཁད་ཉེ་སར་ཇི་ལྟར་ཡོང་ཐུགས་དམ་བརྟག་པ་གནང་བས་སྐྱོན་ཅི་ཡང་མི་འབྱུང་བའི་གསལ་ཁ་བྱུང༌། དེ་ནས་ངེད་རང་དཔོན་སློབ་ཐམས་ཅད་ཐུན་མོང་གི་སྐུ་རིམ་དུ།
གཏོར་བཟློག་རྒྱས་པ་ཞིག་གནང་བར་ཞུས་པས། རིན་ཅེན་གླིང་གི་བརྟག་གཏོར་བཞུགས་སར་གྲབས་ཤོམས་ལེགས་པར་བྱས། ཡང་དགོན་དུ་སྤྱན་འདྲེན་བཏང་འཕྲལ་ཕེབས། ཐོག་མར་བསྐང་གསོ་བརྒྱ་ཚར་ཞིག་དང་བསྟུན།
ལོ་གཏོར་དང༌། རྒྱུན་གཏོར་སྤོ་བ་གནང་དེ་ནས་ཁྲུས་གསོལ་དང་བཅས་པས་རྟག་གཏོར་གསོས། བསྐང་གསོ་དང་གཏོར་བཟློག་རྒྱས་པ་གནང་སྟེ། གཏོར་ཆེན་བསྒྲུལ་བའི་ནུབ། རྩུབ་ལྷོངས་དང་ཟིལ་ཆེན་པོ་བྱུང༌།
ཟོར་ཐམས་ཅད་ལན་རེ་ལ་སོང་བ་དང༌། ཟོར་གཏོར་རང་བྱུང་དུ་སོང་སྟེ། ཕྱོགས་མ་ལོག་པར་ལས་ཐུབ་པའི་ལྟས་བྱུང༌། ཁ་ཅིག་ནི་མེ་བརྒྱུགས་ནས་ནམ་མཁར་རྒྱང་རིང་དུ་སོང་བ་མཐོང་བྱུང་ཡང་ཟེར། ཕྱིར་ཕེབས་ནས་ཚོགས་འཁོར་གྱི་གོང་དུ་བཀའ་ལས།
དོ་ནུབ་གཏོར་ལྟས་སྔར་དང་མི་འདྲ་བ་བྱུང་ཕེབས་པར། བདག་གིས་ཇི་ལྟར་བྱུང་ཞུས་པས་ཟོར་གཏོར་བཟུང་ནས་དམིགས་པ་གཏད་མཚམས། ཡང་ཆལ་པ་ཞིག་ལ་འཕང་རྒྱུ་མེད་པ་ཇི་ལྟ་བ་བཞིན་སོང་འདུག
།གསུང་བ་ལ་ཧ་ལས་ཏེ་རེ་ཞིག་ཅང་ཞུ་མ་སྤོབས། དེ་ནས་ཤིན་ཏུ་ངོ་མཚར་ཆེ་ཞུས། དེ་ནས་བཟུང་ཡུན་རིང་པོའི་བར་རིན་ཅེན་གླིང་དུ་བཀྲ་ཤིས་པར་བྱུང༌། དེ་དུས་ཁོ་བོ་ལ་

ཐུན་མོང་མ་ཡིན་པའི་གཏོར་སྒྲུབ་ཀྱི་རྒྱུན་འཁྱེར། ཐུན་གཅིག་ལ་བསྙེན་བསྒྲུབ་ལས་གསུམ་ཚང་བའི་ཞལ་གདམས་ངོ་སྤྲོད་དུ་མ་དང༌། རིམ་གྲོ་གལ་ཆེ་བ་དགོས་བྱུང་ན་རྒྱས་འབྲིང་བསྡུས་པའི་ལོང་སྐབས་དང་སྦྱར་བའི་འདི་ལྟར་གྱིས་ཤིག་པའི་བསླབ་སྟོན་མང་པོ་ཕེབས་པ་རྣམས་ཇི་ལྟར་ནུས་པ་ལག་ཏུ་བླངས་པས་ངེས་པ་རྙེད་དོ།
།དེ་དུས་རྩེ་དཔོན་བློན་ནས་སྲིད་ཕྱོགས་སྒྱུར། སྡེ་གཟར་གྱི་བཀའ་བགྲོས་ཡོད་འདུག་པས་ཕྱིར་མ་མངོན་པའི་ངོས།
སྐུ་རིམ་དང་ཆོས་བཀའ་སོགས་ལ་གདན་འདྲེན་མི་སྣ་སྐྱ་སེར་དྲག་པ་གཉིས་བཏང་བྱུང་བས། སྙུག་ལར་སྐོར་ཡང་གནང༌། ད་ནས་ཡོལ་ཕུའི་རི་ཁྲོད་རང་དུ་ཕྱོགས་ཀྱི་འགྲོ་འདུག་སྤངས་ཏེ་སྡོད་བསམས་རུང༌།
ད་རེས་ཀྱང་རྩེ་ནས་ཡོང་དགོས་ཚུལ་འདི་བཞིན་ལ་ཇི་ལྟར་འཐད་ཕེབས་པས། སྙུག་ལ་ནས་ཞུ་བར། ཕྱིར་ཕེབས་འགྱངས་མེད་ཡོད་པ་དགོས་ཤིང༌། ད་ལམ་སྡེ་སྲིད་ཡུལ་གཉན་པས་དགོངས་པ་དང་བསྟུན་པའི་གནང་ཁྱབ་རང་ལེགས་ཞུས་འདུག
།ངེད་རང་གིས་ཀྱང་དེ་མཐུན་དུ་ཞུས། དཔོན་སློབ་རང་ཡར་ཀླུངས་སུ་ཕེབས་པ་དེ་ལ། རེས་ཐུགས་བསུན་ཉམས། སྐབས་རེ་སྤྲོ་བ་ཁྱད་པར་ཡོད་པའི་མདངས་ཤིག་ཀྱང་འདུག
།དེ་ནས་སྙུག་ལ་བཟད་བསམ་མཁར། ཕུ་ཡེ་གྲ་ཚང་རྣམས་སུ་རིམ་པར་ཕེབས། ཆོས་བཀའ་དང༌། འཕྲལ་ཡུན་གྱི་བཀའ་བགྲོས་ཞིབ་པར་གནང་སྟེ། ཡང་དགོན་ནས་དཔོན་སློབ་ཚང་མ་སྣེའུ་སྡོང་རྩེར་ཕེབས་བཞུགས་ཀྱི་ཐོག་མར་སྐུ་རིམ་དབང་བཀའ་དོས་དྲག་ཅིང༌།
བུངས་བསྐྱེད་པ་གནང༌། དེ་ནས་སྐུ་མཚམས་དང་བཅས་པའི་བསྲུང་བཟློག་གི་ཐུགས་

དམ་ཡུན་རིང་བར་གནང་བས། རྩེར་སྔ་སོར་ནས་བཀའ་བགྲོས་ཡོད་འདུག་པས་སྡེ་གཟར་མངོན་གྱུར་དུ་ལྷོངས་ཏེ། ཤུན་ཞབས་དྲུང༌། རྒྱ་རི་འཕྱོང་རྒྱས་སྐྱིད་ཤོད་པ་རྣམས་རྩེ་ཞབས་ཕྱིར་འབྱོར། གོང་དཀར། ཡར་སྐུར།
སྙུག་ལ། དོལ་མངོན་སོགས་ཀྱིས་རྩེ་བ་དང་འཐབས་པས། རྒྱ་རི་བའི་སྒར་ལ་ཤོར་གོད་མི་གྲོན་ཡོད་ཙམ་ལས། ཕྱི་ནང་ཐམས་ཅད་ལ་ཐོབ་ཤོར་ཉེས་སྐྱོན་མེད་ཅིང༌། དབུས་དམག་ཐམས་ཅད་ཡར་ཀླུངས་སུ་ལྷགས་ཆེ་ཡང༌།
རྩེ་སྡེ་སྲིད་ལ་ཆ་ཞབས་གོད་ཡར་མེད་ཅིང༌། དམག་གྲོལ་འཕྲལ། སྲིད་ཕྱོགས་སྔར་མལ་དུ་ཚུད་ཅིང༌། བརྟན་བརླིང་ཆེ་བ་བྱུང་བས། བླ་མའི་བྱིན་རླབས་སུ་གོ་ནས། གུས་འདུད་ཆེར་བཏང༌། དཔོན་བློན་ནས་ཞུ་བ་ལ།
སྤྱིར་ཡང་བསྟན་པ་དང་སེམས་ཅན་གྱི་དོན། ཁྱད་པར་དཔོན་བློན་གྱི་སྐུ་རིམ་བསྲུང་འཁོར་ལ་བཞུགས་པ། རབ་ཏུ་རྩེ་ཕོ་བྲང་དུ་བཅར་བཞུགས་དང་དེ་ལྟར་དགོངས་པར་མ་གཏད་ཀྱང༌། རྩེ་ཆ་ཞབས་ཀྱི་དགོན་པ།
ཆབ་བཟང་ཞིང་འགོལ་བ་དགོངས་བཞེད་དང་སྦྱར་བ་ཞིག་ཏུ་བཞུགས་ཡུལ་རེ་ཞིག་གནང༌། དེ་བར་ཐུགས་དམ་ཕྱག་བཞེས་ཁྱད་པར་ཅན་རྣམས་ཀྱི་རྒྱུན་མི་ཉམས་པའི་ཕྱིར། འདི་དག་ལ་རྩལ་འདོན་གྱི་གྲ་པ་བརྒྱ་ཕྲག་མང་པོ་འཛུགས་པ་དང༌།
བཞུགས་གནས་ས་དམིགས་ལེགས་པར་བཙུག་ལག་ཁང་བསྟན་པའི་མིག་རྐྱེན་དུ་འགྱུར་བ་བཞེང་དགོས་པ་འདུག་པས། བླ་མ་དམ་པ་བརྒྱུད་པ་དང་བཅས་པའི་འཕྲིན་ལས་ཀྱི་རྒྱུན་ལ་དགོངས་གྲ་ཚང་གསར་འཛུགས་འདི་མཐར་མ་ཕྱིན་བར་གྲ་སྦྱིན་གྱི་མགོན་དུ་བཞུགས་པ་གནང་དགོས།
དེ་མིན་ན་སྔོན་གྱི་མཁས་གྲུབ་ཁ་ཅིག་ལ་ཡང་ཆོས་རྒྱུན་གྱི་བསྟན་པ་ཆེར་མེད་པ་བྱུང་འདུག་

པས། འགྲོ་དོན་དང་བསྟན་པའི་རྒྱུན་ལ་དགོངས་པ་ཞིག་དགོས་ཞེས་ཡང་ཡང་གསོལ་བའི་ལན་དུ། རྗེ་མཁན་ཆེན་དྲུང་གི་བཀའ་ཕེབས་ལ། སྤྱིར་གྱི་དེ་ལྟར་ཡིན་ན་ཡང༌། ངེད་ན་སོ་སོང་བ་དང་མིག་ཀྱང་མི་གསལ་བས།
དེ་ལྟ་བུ་འཁྱོངས་པ་དཀའ། ཡར་ཀླུངས་ཕྱོགས་དགེ་འདུན་གྱི་སྡེ་མང་རུང་གསང་སྔགས་ཀྱི་ཕྱག་ལེན་ཚུལ་དང་མཐུན་པ་སྔར་བྱུང་བ་རྣམས་ནུབ། ད་ལྟ་གསར་དུ་འཕེལ་ན་ལེགས་པ་འདུག་སྟེ་ཇི་ལྟར་ཡོང་ངམ་ངེད་ཀྱིས་ཕོ་བྲང་དུ་རྒྱུན་པར་བསྡད་ཀྱང༌།
ངེད་སོ་མ་སོད་པ་ལས་གཞན་དགོས་པ་མེད། ཆ་ཞབས་ཀྱི་དགོན་པ་ཡང་རྣམ་གཡེང་ཅན་ཤ་སྟག་ཡིན་པས། བློ་དང་མི་མཐུན་པས་མི་ཞུ་གསུང་བ་ལ། ནན་གྱིས་གསོལ་འདེབས་རིམ་ཅན་གནང་སྟེ།
སྤྱན་ལ་ཡང་འཕྲོད་བསྟེན་གནང་བ་དང༌། གཡའ་ནང་རི་ཁྲོད་འདི། མཁས་གྲུབ་ཆོས་བཟང་ཉི་མའི་དབེན་གནས་ཡིན་ཅིང་ལེགས་པར་ཡོད། བསམ་སྡིངས་འདི་རྡོ་རིངས་ཀུན་སྤངས་ཆེན་པོས་ཆོས་རྗེ་འདུས་པ་བ་ལ་ཆོས་ཁ་ཤས་གསན་པའི་བླ་མའི་གནས་ཡིན་ཅིང༌།
དེའི་ཉེ་འཁྲིས་ན་སྨན་ཆབ་ཀྱང་བཟང་པོ་རང་ཡོད་པས་འདི་རྣམས་ཀྱི་ད་ལྟ་ཁྲལ་རིས་བསྐུལ་འདེད་ཡོང་བ་རྣམས་ཀྱང་འཆག་པ་བྱས། མཆོད་གཞིས་གང་ཡོད་དང་སྦྲགས།
དཔོན་བློན་སོ་སོ་ནས་ཕྱག་ཏུ་འབུལ་ཞུ་བ་བྱུང་ཀྱང་རེ་ཞིག་མ་བཞེས་པས། དགོན་པ་གཉིས་པོའི་གྲ་རྒན་རྣམས་ཀྱིས་ཐོས་ནས་སོ་སོར་གྲོས་བྱས་རྗེ་མཁན་ཆེན་རིན་པོ་ཆེའི་དྲུང་དུ་ཞུས།
ངེད་དགོན་ཡས་མས་ཀྱི་གྲ་པ་གཞོན་པ་རྣམས་རབ་བྱུང་བསྒྲུབས་གྲ་ཚང་དུ་སྡོད། རྒན་པ་མི་འཁྲོལ་མེད་པ་རྣམས་ཀྱིས་ཀྱང་ལུགས་དང་མཐུན་པའི་གྲ་པ་རེ་བཙལ་ནས་རྫོང་བ། མདོར་ན་བཀའ་དང་མི་འགལ་བ་ཞུ་

བས་ཞལ་བདག་ཐུགས་རྗེས་འཛིན་པ་གནང་དགོས་ཞུས་པས། རྗེས་སོར་ཁོང་རྣམས་ལ་ཐུགས་བརྩེར་དགོངས་པའི་ཞལ་འཛིན་གནང༌། བསམ་སྡིངས་སུ་རྩེ་ཞབས་དྲུང་ནས་དགའ་སྟོན་དང་བཅས་ཏེ་སྤྱན་དྲངས། གཡའ་ནང་དུ་སྡེ་པ་རིན་པོ་ཆེ་དངོས་གྲུབ་རྡོ་རྗེས་དགའ་སྟོན་ཆེན་པོ།
སྒར་ཆེན་གྱི་བསྐོ་འཇའ་དང་བཅས་ཏེ་གདན་དྲངས། དགོན་ཡས་མས་ཀྱི་འུ་ལག་ཁྲལ་རིགས་འཁྲི་འབབ་རྣམས་བཅག །མཆོད་གཞིས་གང་ཡོད་དང་བཅས་པ་ཕུལ། དགོན་པ་གཉིས་ཀྱི་གྲ་རྒྱུན་གསར་འཛུགས་རྣམས་ཀྱང་འཛོམས་པ་དང་དཔོན་བློན་བཀའ་བགྲོས་ཐོག་ནས།
སྡེ་པ་རིན་པོ་ཆེས་ཕྱག་ལེན་མཛད་དེ། གསེར་འཕྱོས་གཉིས་ཀྱི་ཆ་ཞབས་ནས་ཐོ་བཙུན་དང་བཅས། སུམ་ཅུ་ལྷག་ཙམ་ལ་གཟའ་སྐར་བཟང་པོ་དང་བསྟུན་བསྒྲུབ་བྱ་སོ་སོར་སྐྱབས་འགྲོའི་དགེ་བསྙེན་གྱི་སྡོམ་པ་ཕོག
།ཀློག་དང་དཔེ་ཆ་འཕྲལ་འདོན་གྱི་ཁ་ཏོན་མང་པོའི་སློབ་དཔོན་དུ་དགེ་སློང་གཉུག་མར་གནས་པ་ཤཱཀྱ་མཆོག་ལྡན་བསྐོས།
ཁོང་ཐུགས་བསྐྱེད་བཟང་བས་བསླབ་སྦྱང་གི་དུས་ནན་ཏན་ཆེ་ཞིང་འཇུར་དམ་པ། སྣ་མི་བསུན་པའི་གུང་གསེང་སྐབས་སུ་བབ་ཅིང་ཡུན་རིང་ཐུང་མཚམ་པ། འཕྲལ་གྱི་རོགས་མགོ་འདོན་ཕྲ་མོ་རྣམས་ཀྱང་ཐུགས་རྩོལ་ཆེ་ཞིང་མོད་སྙོམས་པ།
སློབ་དཔོན་རང་ཚོགས་ལ་བཞུགས་རྟག་ཅིང་ལྗགས་སྤོད་རྐང་ཚུགས་པས། འཛིན་ཆ་རྣམས་བློ་ལ་འཇགས་ཤིང་ལོབས་ཆེ་བས་ལོ་གཉིས་ཙམ་ནས་ཆོས་སྤྱོད་འཛོམ་ཞིང་ཀློག་བྱང་བར་བྱུང༌།
དེ་དུས་གྲ་ཚང་གསར་པ་དང་བཅས་པའི་དཔོན་སློབ་ཐམས་ཅད་དཔལ་འབར་བསམ་སྡིངས་ན་བཞུགས་པ་གནང༌། ཆོས་སྡེའི་ཨར་ཆེན་མ་གྲུབ་རིང་བཞུགས་ཡུལ་ཉེ་འགྱང་འཚམ་ཞིང་ཁུལ་

ཡངས་ཆབ་ལེགས་པ་སོགས་ཀྱིས་དེ་ཁར་རྐང་ཚུགས་པ་གནང་བཞེད་ནས་དཔལ་འབར་དུ་གཟིམས་ཆུང་གསར་བཞེང་ཞིག་གི་དགོངས་པ་གཏད་ཙམ་གྱི་མུ་ལ། རྣམ་དཔྱོད་ཀྱི་བློ་གྲོས་ནམ་མཁའ་ལྟར་ཡངས་ཤིང༌། དཀོན་ཅོག་རིན་པོ་ཆེའི་ཡོན་ཏན་རིག་ནས་མི་ཕྱེད་པའི་དད་པ་ཐོབ་པ།
སྡེ་པ་རིན་པོ་ཆེ་དངོས་གྲུབ་རྡོ་རྗེ་དང༌། ཤར་ལྕོག་ནས་དཔོན་ས་རིན་པོ་ཆེ་ཡུམ་སྲས་རྣམས་ཀྱིས་བཀྲ་ཤིས་རྩེ་རྫོང་དུ། མཁན་ཆེན་རྡོ་རྗེ་འཆང་དད་གུས་ཆེན་པོས་གདན་དྲངས་ཏེ།
དཔོན་སློབ་འཁོར་དང་བཅས་པ་ལ་ཕུན་སུམ་ཚོགས་པའི་ཡོ་བྱད་ཐམས་ཅད་ཀྱི་བསྙེན་བཀུར་དང་ཕུ་དུད་མཛད། འཕྲལ་གྱི་བར་ཆད་ཞི་བ་དང་ཕྱི་མའི་ལམ་སྣ་འདྲེན་པའི་བཀའ་དབང་རྗེས་གནང་ཟབ་ཆོས་ཀྱི་རིམ་པ་མང་པོ་ཞུས་སྐབས།
དཔོན་སའི་དྲུང་ལ་སྒེར་དུ་ནཱ་རོ་མཁའ་སྤྱོད་ཀྱི་བྱིན་རླབས་གནང་དུས་རྫོང་གི་མཐའ་འཇའ་ཚོན་སྣ་ལྔའི་ཁ་དོག་ཚང་བས་ཁོར་ཡུག་གིས་བསྐོར་བ་ཐམས་ཅད་ཀྱིས་གཟིགས་པས།
ཕྱོགས་འཛིན་ཕྲག་དོག་ཅན་ཞིག་གི་བློ་བཟོ་བྱས་འདི་ནི་རྫོང་ལ་དམག་གིས་བསྐོར་བའི་ལྟས་ཡིན་ཟེར་ཀྱང༌། དད་པ་དང་ཤེས་ལྡན་དག་ངོ་མཚར་དུ་གྱུར་ཏོ། །དེ་ནས་ཆབ་བཟང་དུས་ཀླུ་ཁང་ཕྱི་མའི་གཟིམས་ཆུང་དགའ་བའི་ཚུལ་དུ་དཀོན་ཅོག་གི་རྟེན་གྱི་དྲུང་དུ་མཆོད་པ་བཟང་པོ་བརྒྱ་ཕྲག་མང་པོ་བཤམས་ཏེ་གསོལ་བ་བཏབ།
གྲ་ཚང་གསར་ཚུགས་དང༌། རྩེ་ཚོགས་དགོན་ཕན་ཚུན་རྣམས་ལ་མང་ཇ་འགྱེད་བཅས་དང་སྐུ་རིམ་ལེགས་པར་གནང་བ་དང༌།
དུས་མཚུངས་སྤྱན་ལ་འཕྲོད་བསྟེན་གནང་བས་ལེགས་པར་བྱུང་སྟེ། སྐད་ཆ་བཟང་གསལ་ཚོར་བྱུང་བ་དང༌། ཁོ་བོས་ཇ་ཞུས་མཚོན་བྱེད་དང་བཅས་

ཉེ་གནས་ཀུན་བཟང་རྒྱ་མཚོ་མངགས་ཏེ་ཞུ་ཤོག་ཞུ་ངག་དང་བཅས་པར། ཡར་ཀླུངས་བཀྲ་ཤིས་རྩེར་བཞུགས་ཡུལ་ཤར་ཐོག་མི་འགབ་པ་མ་བྱུང་ན་དེ་མཐུན་ཞིག་དང༌། དེ་མིན་ཡན་ཆོད་དུ་ཕེབས་བཞུགས་ཀྱང་ཇི་ལྟར་འཆར་གྱི་འཐངས་ལེན་ངོས།
སྔ་དུས་ནས་གསོལ་བཏབ་ཞུས་ཤིང་ཞལ་བཞེས་ཀྱང་རིམ་ཅན་དུ་བྱུང་བའི་བཀའ་ཆོས་མང་པོ་ཞིག་གི་ཞབས་བསྐུལ། ཁྱད་པར་མགོན་པོ་ཆེ་ཆུང་གི་ཆོས་སྐོར་ལ་ཆེད་ཀྱི་གཏད་པའི་ནན་ཞུས་ཕུལ་བས།
ཞལ་བཞེས་འགྲུབ་སྟེ། བཀའ་ཕེབས་ལ། དེ་རིང་སང་རྫོང་དུ་སྐུ་རིམ་གཏོར་བཟློག་ཅིག་འཛུགས་རྒྱུ་ཡིན་པས་རོགས་ཞིག་ཀྱང་དགོས་འདུག་པ་དང༌། ཁྱེད་རང་དཔོན་སློབ་གྱི་མགོན་དབྱངས་གཅོད་འཕྲོར་ཡོད་པ་ཡང་གང་འགྲོ་བྱེད་དགོས་འདུག་པས་མགྱོགས་པ་ཞིག་ཕེབས་མཛོད་གསུང་བ་བྱུང༌།
དེ་མཐུན་གྱི་རྩོལ་བ་བསྐྱེད་ཅིང་མྱུར་ཕྱིན་པས་ཡར་ཀླུངས་བཀྲ་ཤིས་རྩེར་ཟླ་བ་དང་པོའི་སྒང་སྨད་ལ་སླེབས། ཐོག་མར་ཀླུ་ཁང་གོང་གི་གཟིམས་ཆུང་སྒོ་མངས་དེར་མཇལ་དུས།
རྟེན་འབྱུང་གི་འབུལ་ཆ་མཚོན་བྱེད་གཞན་དང་ན་བཟའ་སྐོར། འབྲི་འགའ་ཟུང་དང་བཅས་པའི་ཕྱག་རྟེན་ཕུལ་ཏེ་རེ་ཞིག་གཞི་ཕབ། ཟླ་བ་དེའི་ཉེར་གསུམ་ནས་རྫོང་རྩེར་སྐུ་རིམ་ཚུགས་པའི་རང་རེའི་བགྱི་འོས་ཀྱི་ཕྱག་ལེན་ཕྲན་བུའི་སྐབས་རྣམས་བྱས།
ཆོ་ག་མཐའ་དག་རྗེ་བླ་མ་རང་ནས་ལྗགས་བསྐུལ་གནང་བའི་རྒྱས་ཆོད་པ་ཞིག་འདུག་པས། གསུང་ཆོག་གི་འགྲིག་གང་ལོན་ནས་ལྟ་རྟོག་བཅུག
།ཐུགས་དམ་གཏོར་ཆེན་བསྒྲུབ་ཞག་བདུན་གནང༌། ཉེར་དགུ་ལ་བསྒུལ་བ་མཛད་ལྟས་ལེགས་པ་རང་བྱུང་འདུག །དེ་ནུབ་ཚོགས་འཁོར་བཞུགས་གྲལ་

ལ་སྡེ་པ་རིན་པོ་ཆེ་ནས་ཐུགས་ཡིད་ཚིམ་པའི་བཀའ་ལུང་བརྗོད་ལེགས་པ་མང་པོའི་མཐར། དགྱེས་སྤྲོའི་མགུར་གླུ་དགོས་གསུང་བ། སྒྲ་རིག་སྨྲ་བ་བྱ་བ་ཤེས་རབ་དཔལ་བཟང་པས་རས་དབྱངས་མཛད། སང་རྩེའི་དཀར་ཕིབས་ཁང་བཟང་དེར་བཞུགས་གྲལ་གཞིས་ལེན་དགའ་སྟོན་འབུལ་ནོད་བཟང་པོ་གནང༌།
ཚོགས་ཆེན་ནས་དབུ་མཛད་དཀའ་བཅུ་པ་སོགས་ཁ་ཤས་ཕྱིར་ཐེགས། བདག་ཅག་གཞིས་མིན་བྱེས་མིན་གྱི་གྲ་པ་ཉུང་ཧྲགས་ཞིག་ལ། མགོན་དབྱངས་སྣ་ཁ་དྲུག་ཅུ་ཙམ་འདུག་པ་ཆོད་ཞིག་པའི་བསླབ་སྟོན་སྔོན་རྗེ་ཚར་ཆེན་དྲུང་དུ་དཔོན་སློབ་རང་ཐེགས་དུས་ཀྱི་ལོ་རྒྱུས་དང༌།
དབྱངས་འདི་གཟུགས་མེད་ལ་གཟུགས་འཆོས་པའི་དཀའ་ཚེགས་ཕྲན་བུ་ཡོང༌།
སྒྲ་གཟུགས་ཡིད་ལ་མ་ཤར་བར་མ་ཡེངས་པ་གྱིས་གསུངས། ཉིན་རེ་བཞིན་སྐུ་བསྟོད་ཧྲུག་ཙམ་རེ་མཛད། དབྱངས་རྣམས་ནན་ཆགས་སུ་སྤོད་པ་གནང༌། སློབ་མ་རྣམས་ཀྱིས་འཕྲལ་དུ་བསྐྱར་འབུལ་དང༌། སང་ཉིན་སྐུ་མདུན་དུ་ཚོགས་འཕྲལ་རྒྱུགས་འབུལ་དགས་གང་ཐོན་བཞེས།
ཀླུ་ཁང་གི་སྒོ་མང་དེར་ལོ་གཏོར་དང་རྒྱུན་གཏོར་བཞེངས་ཏེ། དགོངས་མོ་ཐུགས་དམ་བསྐང་གསོ་ཚར་རེ་ཁོར་མར་བཏང༌། ཟླ་བ་གཉིས་ཙམ་ན་དབྱངས་སོང་རྗེས།
བྲག་རྫོང་མའི་ཁྲིད་ཁ་རྒྱས་པར་ཕྱོགས་པ་ཙམ་གནང་བའི་ནང་དང་གསང་བའི་བྲག་རྫོང་མ་སྒོམ་པའི་སྐབས། བདག་ལ་ཉམས་སྣང་ཕྲ་མོ་ཤར་བ་སྙན་དུ་ཕུལ་བས། འོད་གསལ་གྱི་རྟགས་སྣ་ཟིན་ཙམ་དུ་འདུག་གསུང༌།
དྲུང་རམ་པ་བློ་གྲོས་རབ་ཏུ་ཡངས་པ་ལ་ཉམས་འཕར་ལན་དུ་མ། ཆོས་གྲལ་དང༌། ཐུགས་དམ་ཐུན་གྱི་སྒང་ལ་

ཡང་བྱུང༌། དེ་དུས་སྣེའུ་སྡོང་རྩེར་ཞབས་དྲུང་དུ་ཡར་སྟོད་ནས་སྡེ་པ་སྲོང་བཙན་པ་བཀའ་བགྲོས་ཞིག་ལ་ཕེབས། དེ་ནས་སྡེ་པ་གདན་ས་ཐེལ་ལ་སྐོར་ཅིག་ཕེབས་ཤུལ། ཞབས་དྲུང་གདུང་བརྒྱུད་བཀྲ་ཤིས་རྩེ་རྫོང་དུ་ཉིན་སྐོར་ཞིག་ལ་གདན་འདྲེན་གནང༌།
ཁྲིད་གྲོལ་འཕྲལ་གྱི་ཞག་འགའ་ཐུགས་གསེང་དུ་བཞུགས་སྐབས་ཡིན་པས། ཀླུ་ཁང་ནས་དཔོན་སློབ་ཚང་མ་རྩེ་ཞབས་དྲུང་གི་བཞུགས་གྲལ་ལ་སྤྱན་དྲངས། ཞབས་དྲུང་མཆོད་ཡོན་བཞུགས་ཁྲི་གུང་ཤིབས་ཀྱི་བཞུགས་གྲལ་མང་ཧྲགས་ལ་གཞིས་ལེན་རྒྱས་པ་མཛད།
གྲལ་གྱེས་ནས་མཆོད་ཡོན་རྣམས་གཟིམས་ཆུང་དུ་བཀའ་བགྲོས་ཐུང་བ་མཛད། རྩེ་ཞབས་དྲུང་ཕྱིར་ཕེབས་ཞོར་ཀླུ་ཁང་དུ་ཡང་སྐོར་ཅིག་ཕེབས།
དེ་ནས་ཞག་འགའ་ན་སྡེ་པ་སྲོང་བཙན་པ་ཕྱིར་ཡར་སྟོད་ལ་ཕེབས་ལམ་ནས་སྤྱན་འདྲེན་མཛད། རྫོང་དུ་བཞུགས་ཞག་གཅིག་གནང༌། སང་ཉིན་ཕེབས་ཞོར་ཀླུ་ཁང་དུ་དཔོན་སློབ་སྐུ་མདུན་དུ་ཕྱག་འབུལ་ལ་ཕེབས།
བཀྲ་ཤིས་ཁ་བཏགས་ཀྱི་སྣེ་ལ་གསེར་ཞོ་གང་སྦྲེལ་ནས་བཏགས་པ་ཞིག་ཕུལ། དེ་དུས་མཆོད་ཡོན་རྣམས་ཨར་ཆེན་གྱི་བཀའ་བགྲོས་རྩེ་དཔོན་བློན་ཞལ་མཐུན་དང༌། ཡར་སྟོད་དུ་འཕྲལ་ཡུན་གྱི་མཐའ་སེལ་གནང་བར་འདུག་ཅིང༌།
སྔ་གོང་སྡེ་པ་རིན་པོ་ཆེ་དང་རྗེ་མཁན་ཆེན་ནས་ལྷ་སྡིངས་ཀྱི་རི་བོའི་མགུལ་དང༌། གཞན་ས་དམིགས་གཉིས་ཙམ་ལ་དཔྱད་གཟིགས་པ་གནང་རུང༌། དཔོན་སའི་དྲུང་གི་བཀའ་བགྲོས་ལ།
རྫོང་དང་ཆོས་སྡེ་ཁད་ཉེ་བ་ཞིག་བྱུང་ན་ཡར་ཀླུངས་མཐིལ་འདིར་དུས་སྐབས་འགྱུར་བཟློག་བཞིན་བྱུང་སྲིད་ཀྱང་འཛིན་བདེ་ཞིང༌། ཨར་པོ་སྤུས་གཙང་བ་དང་གྲུབ་མྱུར་བའི་ཁྱད་ཀྱང་འདུག

།སྔ་དུས་སྡེ་པ་ཡིད་བཞིན་ནོར་བུས་ཤར་གྱི་ལྕགས་རི་ནང་འདིར་སྐུ་རིམ་པའི་གྲ་ཚང་ཞིག་གནང་བའི་དགོངས་གཏད་ཡོད་པ་ཡང་མཐར་ཕྱིན་དུ་འགྲོ་བ་འདུག་པས་འདི་ཁར་གནང་དགོས་ཞུ་བའི་སྟེང་དུ་ལེགས་པའི་དགོངས་པ་མཆོད་ཡོན་རྩེ་མཐུན་དུ་ཤར་ཏེ་དེ་ཀའི་ཐོག་ཏུ་བཀའ་བགྲོས་ཐག་བཅད།
ཡར་ཤར་བརྒྱུད། གསེར་པ་པའི་ཐིག་ལེ། སྣ་མོ་བཀྲ་ཤིས་ཀྱི་རི་བོ། དཔལ་ཚོགས་ཀྱི་བདག་པོས་ཤངས་རྩེའི་ཞགས་པ་བརྐྱང་པ་ལྟ་བུའི་ངོས་འགྲམ་དུ།
རྡོ་རྗེའི་ཐེག་པ་མི་ནུབ་པའི་རྒྱལ་མཚན་བསྒྲེང་བ། ཆོས་ཀྱི་ཕོ་བྲང་བཞེང་པ་ལ་མངོན་དུ་ཕྱོགས་པའི་སྟ་གོན་དུ། བཟོའི་རིག་གནས་ལ་མཁས་པ་སྤྲུལ་སྐུ་རི་ཕྱུར་བས་གཙུག་ལག་ཁང་གི་བཀོད་པ་འཇིམ་བཟོ་ལས་གྲུབ་པ།
ཤིང་བཟོ་ཆུང་ངུ་ལ་སྐྱེ་མཆེད་གཙང་དོད་ཀྱི་ཐོག་ཕུབ་དང་བཅས་པ་སྡེ་པ་ཞལ་ངོ་དང༌། རྗེ་མཁན་ཆེན་དཔོན་སློབ་རགས་བསྡུས་བཞུགས་པར་གཟིགས་ཕུལ་ནས་ཞལ་བཀོད་དགོངས་ལེན་ཞུས།
མཆོད་ཡོན་སོ་སོའི་དགོངས་བཞེད་ཀྱི་ལེགས་ཆ་རྣམས་བསྡུས་ནས་འགྲམ་འདིང་བའི་བཀོད་པ་ཐག་བཅད། རྩིས་གཞུང་ལ་མཁྱེན་པ་ཕུལ་དུ་ཕྱིན་པ་གྲི་གུ་ནུབ་ལྕོག་པས་ཕྱག་ལེན་བླང་དོར་ཞིབ་གཅོད་མཛད།
དཔྱིད་དུས་ཀྱི་ཉིན་མཚན་ཆུ་ཚོད་སུམ་ཅུ་མཉམ་པའི་ཚེས་ལ། ཉི་མའི་དཀྱིལ་འཁོར་འཆར་ནུབ་ཀྱི་རི་ལ་ས་དེ་ནས་བརྟགས་ཏེ། ཀུན་དགའ་ར་བ་དྲིའི་གཙང་ཁང་དང་བཅས་པའི་སྒོ་ཕྱོགས་ལྷོ་དྲང་པོར་གཟིགས་པ་ལ།
འཕྱུགས་མེད་ཀྱི་མཚན་རྟགས་བཏབ་པའང་གྲས་འདིར་དགེ་འདུན་གྱི་གདུགས་ཚོད་གུང་མི་ཡོལ་བའི་གྲིབ་ཚོད་སླ་བ་དང༌། ཉིན་མཚན་

གཉིས་ཅར་ལ་རིམ་གཉིས་ཀྱི་སྒོམ་ཐུན་འཇུག་པའི་དུས་མི་འཕྱུགས་པའི་ཆེད་དུ་ནན་ཏན་མཛད། ལེགས་སྦྱར་གྱི་སྒྲ་ལས་ཁར་ཞེས་བོད་པ། ལྕགས་མོ་ཡོས་བུའི་ལོའི་ས་ག་ཟླ་བའི་ཚེས་བདུན་གྱི་ཉིན་རྒྱལ་ཕུར་གྱི་འགྲུབ་སྦྱོར་ཡོད་པ་དང་བསྟུན།
བཀྲ་ཤིས་ཆོས་སྡེ་རྡོ་རྗེའི་ཕོ་བྲང་ཆེན་པོའི་ས་ཐིག་བཏབ། དུས་སྦྱོར་གྱི་སྒོ་ནས་ས་བདག་ལྟོ་འཕྱེ་བརྟགས། སའི་ཟུག་རྔུ་དབྱུང་བའི་སྐབས། ས་བཀྲ་སྣུམ་ཞིང་འཇམ་པའི་གསེབ་ནས་རྡོ་བ་ཕྲ་མོ་རྣམས་ཀྱང་སྣུམ་ཞིང་འཇམ་ལ་ཡིད་དུ་འོང་བ་ཤ་སྟག་ལ།
མི་ལེགས་པ་ཕྲ་མོ་ཙམ་ཡང་མ་འདྲེས་པ་བྱུང་བའི་ཤུལ་གྱི་ཁུང་བུར་རིན་པོ་ཆེའི་བུམ་པ་བཟང་པོར། གསེར་དངུལ། བྱུ་རུ་མུ་ཏིག
།འབྲུ་དང་དར་ཟབ་སྨན་སྣས་གང་བའི་གཏེར་མང་པོ་བརྫངས་ཏེ། ཕྱུར་ཕུར་གང་བའི་སྟེང་དུ་ཕྱག་རྡོར་ཨུཙརྻའི་སྐུ་བརྙན་ཁ་ཆེའི་ལི་མ་མདའ་གང་ཙམ་གྱི་སྐུ་ཚད་དང་ལྡན་པ་ཞིག་ཞག་གཅིག་གི་བར་དུ་བཞུགས་སུ་གསོལ་བས།
དེའི་པད་གདན་དང་ས་བཀྲའི་བར་ན་སྡིག་པ་རྭ་ཅན་ཆེ་བ་ཞིག་འདུག་པ་ལ། སྨན་དང་རིན་པོ་ཆེ་དར་སྣ། ཟས་སྣའི་གསེབ་ཏུ་བཞག་སྟེ། ཕྱོགས་གཞན་དུ་རྫོངས་ཀྱི་ཚུལ་མཛད་སོང༌།
ནུབ་ལྕོག་པས་འདི་ཅུང་ཟད་རྩུབ་པའི་ཉམས་ཡིན་གསུང་གི་འདུག །དེ་ཉིན་མཁན་ཆེན་རྡོ་རྗེ་འཆང་ནས་སྙིང་པོ་ཀྱེ་རྡོ་རྗེའི་དབང་གི་ཆུ་བོའི་ཕྱག་ལེན་ལྟར། ས་སྦྱང་བ་དང༌། བླང་ཞིང་བཟུང་བ། བསྲུང་བའི་ཆོ་ག་མཛད།
ས་དེར་གསིལ་གཏོར་བརྒྱ་རྩ་རྒྱས་པར་ཡང་ཡང་གནང་བའི་གཏོར་ཆུས་ས་ཕྱོགས་ཐམས་ཅད་ཁྱབ་པར་འཐོར་ཞིང་སྐྱེལ་བ་དང༌། རྒྱུན་གྱི་གཏོར་ཆུའང་ཡང་ཡང་སྐྱེལ་བ་གནང༌། དེ་ཉིན་སོས་ཆར་ཟིམ་པ་ཞིག་ཡུན་ཐུང་ཙམ་བྱུང་བས།
ས་ཕྱོགས་ཐམས་

ཅད་སྣུམ་བག་དང་ལྡན་ཞིང་ལྗོན་པའི་ཚལ་གྱི་འདབ་མ་རྣམས་བྱེ་བ་དང་མེ་ཏོག་བཀྲ་ཞིང་རྒྱས། དེ་ནས་ཞག་གཅིག་ན། སྐུ་ལྷ་ཤམ་པོའི་ཆུ་རྒྱུན་ལོ་དེ་ནང་དུ་བབས་པའི་ཐོག་མར་ཡང་བྱུང༌། ཚེས་བཅོ་ལྔ་མངོན་པར་བྱང་ཆུབ་པ་སོགས་དུས་ཁྱད་པར་ཅན་ལ་འདུ་ཁང་གཙང་ཁང་དང་བཅས་པའི་རྨང་འདིང་བ་དང་མཉམ་དུ་ཆོས་ལུང་ཚོགས་པ་བརྒྱ་ལྷག་ཙམ་མཁན་ཆེན་དང་བཅས་པ་ཕེབས།
མཁན་ཆེན་རྡོ་རྗེ་འཆང་གི་ཕྱགས་ཕྱིར། ངེད་དང་ད་ལྟའི་སློབ་དཔོན་དྲུང་རམ་པ་སོགས་དང་མང་ཞིག་ཡོད་པས་གཞིས་བྱེས་ཀྱི་ཚོགས་ལ་མང་ཇ་བཟང་པོ་ཞིག་སྦྱར་འདུག་པ་གྲོལ་འཕྲལ།
དགེ་འདུན་རྣམས་བཞེངས་ནས་ཁོར་ཡུག་ལ་སྦྲེངས་ལ་བཀོད། དཔོན་སློབ་དེར་ཚོགས་པ་ཐམས་ཅད་ཀྱིས་ཤིས་བརྗོད་རྒྱས་པར་གནང༌།
ཆོས་ལུང་ཚོགས་པ་བཀྲ་ཤིས་རྩེར་བཞུགས་རིང་གྲ་པ་སོ་སོ་ནས་ཨ་ཀ་རུ་མང་པོའི་ཕྱག་རྟེན་དང་བཅས་རིམ་གྱིས་མཇལ་ཁ་བྱིན་རླབས་ཆོས་འབྲེལ་ཞུ་བ་དང༌།
ཉིན་གཅིག་མཁན་པོ་དཔོན་སློབ་རགས་བསྡུས་ཕེབས། འབུལ་ནོད་བཀའ་མཆིད་མཛད། སྔར་མགོན་ཁྲིད་གསན་འདུག་པས། བགྲེས་རིམ་གྱིས་ཕྱག་འབུལ་ཆོས་ལུང་མཁན་པོས་སྔོན་ལ་གནང་བ་ལ་ཕྱག་ལན་མཛད་ཀྱིན་འདུག
།དེ་ནས་ཚོགས་པ་ཡར་སྟོད་དུ་དབྱར་གནས་ལ་ཐེགས། སྐབས་འདིར་ཡང་དཔོན་སའི་བཀའ་འཕྲོས་ལ། ད་ཆོས་སྡེ་ཞབས་སུ་བསྒྲུབ་པ་ལ་གང་ཅིའི་ཞལ་བཀོད་མཆོད་ཡོན་ཚང་མས་ཐུགས་ཁུར་བཞེས་དགོས། ཕྱིའི་ཨར་པོ་འདི་ལ་སྡེ་པའི་དྲུང་རང་གིས་ཐུགས་ཁུར་ཆེ་བ་ཞུ།
རྟེན་བཞེང་ལ་ཚུགས་ནས་ང་རང་གི་བཟོ་རྒྱུ་ཞབས་ཏོག་དོ་དམ་

པ་བླངས་པ་ཞུ་གསུང་ལས་བགོས་ཀྱི་རྣམ་པ་བྱུང་བས་རྐྱེན་བྱས། མཁྱེན་པའི་སྤྱན་ལྡན་སྡེ་པ་རིན་པོ་ཆེ་ནས་རེ་ཞིག་ལྡོང་མཁར་མགར་ཚང་བ་ཡབ་སྲས་དང༌། དཔོན་ཕུན་ཚོགས་ཕ་བུ་སོགས་ཆ་ཞབས་ཀྱི་ཤིང་བཟོ་རྡོ་བཟོ་ཐམས་ཅད་བསྡུས་པས་ཁ་གྲངས་མང་རབ་ལ་འཛུགས་སྟོན་གྱི་བཞུགས་གྲལ་ཐོག་གནང་སྦྱིན་དང་བཅས་པའི་བསླབ་སྦྱང་ཕན་ཡོན་བསྔགས་པ་དང་བཅས་པ་གནང༌།
དེ་རྗེས་པས་སྣ་ནས་རྒྱུན་ཕོགས་བཟང་པོ་མཛད་དེ་མགར་ཚང་ནས་ཀྱིས་ཤིང་བཟོའི་ཁོག་སྒྲིག་མགོ་དཔོན་བསྒྲིག་ཚོམ་ལེགས་ཤིང་རླབས་ཆེ་བ།
ཁོ་རང་གི་ཕྱག་བརྐོས་བྲེ་འབེར་རྣམས་ལ་བཟོ་ཁྱད་ཅན་གྱི་ལྷོངས་ལྟ་བས་མི་ངོམས་པ་བཟབས་རི་ཕྱུར་བས་བཟོ་རིགས་པ་སྤྱི་ཁྱབ་ཏུ་བཀོད་པ་འཆར་ལེགས་ཤིང༌།
རུང་བ་མཛད། སྡེ་པ་རིན་པོ་ཆེ་ཡབ་སྲས་ཕྱག་ཕྱི་དྲུང་འཁོར་དང་བཅས། གསོལ་ཇ་བཞེས་ཁྲུང་ཟུར་གནང་དང་བསྟུན་པའི་བཟོ་གྲ་རྣམས་སུ་སྐབས་སྦྱར་གཟིགས་རྟོག་དང༌།
ཨར་པོའི་སར་ཡང་ཡང་ཞབས་འཆག་ལ་ཕེབས་ཞོར། ལས་མི་ཐམས་ཅད་གསུང་འཇམ་པོས་བསྐུལ་མཁས། རེས་འགའ་སྐུ་རྩེད་སྣ་ཁ་དང་བཅས་པས་ལས་མི་ཐམས་ཅད་སྤྲོ་བ་སྐྱེ་ཞིང་འོལ་ཆེ་བ་བྱུང༌། ཨར་པོ་དང་བཟོ་གྲ་སོ་སོའི་ལས་མཚམས་འོས་བབས་ཞལ་བཀོད་དགོས་པ་རྣམས་སུ་མཆོད་ཡོན་ཞལ་རྒྱས་གཟིགས་རྟོག་ལ་ཕེབས།
ཕན་ཚུན་གུང་བསྟུན་པའི་ཞལ་བཀོད་གང་ལེགས་ཀྱི་སྟེང་དུ་གནང་ཐམས་ཅད་སྒོ་གསུམ་དོན་ཡོད་ཀྱི་ལས་ལ་འཁོད་པར་གྱུར།
དེའི་གོང་དུ་བསམ་

སྡིངས་གཟིམས་ཁང་ན་གཟིམས་ཆུང་གསར་བཞེང་འཁྲོལ་ཡོད་ཙམ་ཞིག་གི་ཨར་པོའི་ཁུར་བཀྲ་ཤིས་དར་རྒྱས་པས་བཞེས་གྱི་ཡོད་པ་ཡང་གྲུབ་འདུག་པ་དང༌། སྐུ་རིམ་གྱི་ཐུགས་དམ་རྒྱུན་པ་དང་གསར་འཛུགས་མང་པོ་ལ་མཁན་ཆེན་རྡོ་རྗེ་འཆང་དཔོན་སློབ་བསམ་སྡིངས་དགོན་གསར་དུ་ཕེབས།
དེར་ཡང་མྱུར་དུ་ལོ་གཏོར་རྒྱུན་གཏོར་གསར་འཛུགས། སྤྱན་གཟིགས་མཆོད་བཀོད་ལེགས་ཤོམས་མཛད་ནས། ཟླ་བ་སྦྲེལ་མར་དགོངས་ཇ་ཐོག་ནས་སྲོད་ཇ་ཚུན་བསྐང་གསོ་རྒྱས་པ་མ་ཆག་པ་དཔོན་སློབ་མང་དུས་ངེས་མེད་དང༌།
ཉུང་དུས་ཀྱང་དྲུག་ལས་མི་ཉུང་བ་མཛད། བསྐང་གསོ་གྲོས་ནས་དཔོན་སློབ་ཐམས་ཅད་ཕྱི་མཚམས་དམ་པ་ཞིག་གི་ཁོངས་སུ། བདག་ལ་དཔལ་གུར་གྱི་མགོན་པོའི་གསང་ཁྲིད་ཞག་བཅོ་བརྒྱད་པ་ཞིབ་ཚུགས་གཞན་ཁྲིད་ཞུ་བ་ཐོགས་ཤས་ལ་ནཱ་རོ་མཁའ་སྤྱོད་ཀྱི་ཁྲིད་གནང་གི་འདུག་པར་ང་ཡང་ཡོངས་ཆོག་པ་དགོས་ཞུས་པས།
སྔར་རྒྱས་པ་རང་སོང་ཡོང་ཅིང༌།
ཁྲིད་སྣ་གཉིས་ལས་གསང་ཁྲིད་རང་ལ་བསྒྲེལ་བ་ལེགས་པས། ད་རེས་དེ་གའི་དམིགས་ཁྲིད་རང་སྒོམས་ཤིག་གསུང་བ་ལྟར། སྡོད་ས་གཟིམས་ཁང་གི་ཐོག་ཟུར་འགོལ་པོ་ཞིག་ཡོད་པར་ལྕོག་བུ་ཕུབ། ཐུན་ཅི་མང་དང༌།
སྲོད་ཐོར་གཉིས་ནན་བསྐྱེད་བསྒོམ། བསྙེན་པའི་དམིགས་པ་ཚུགས་ནས་ཞག་འགའ་ན་སྐུ་མདུན་དུ་ཆོས་ཐུན་ཞུ་བར་ཕྱིན་དུས་མདང་ཞག་རྨི་ལམ་བཞིན་ཅི་བྱུང་ཕེབས་པ་ལ། རེ་ཞིག་བག་ཆགས་ཕྲ་མོ་ལས་མ་བྱུང་བས་དེ་ག་ལྟར་ཞུས།
སྐབས་སྦྱར་དྲི་བ་གནང་གི་འདུག་པ་ལ་གང་

བྱུང་བ་དེ་ག་ཞུས་པས་གྲོལ་གདོང༌། དགེ་སྦྱོར་མ་ནུས་པའམ། ཡང་ན་ཁྱེར་ཁ་ཆུང༌། དམིགས་པ་ཟབ་མོ་འདི་རྣམས་ལ་རྨིས་ལྟས་བཟང་པོ་མྱུར་དུ་འོང་བ་ཡིན་རུང་ད་བར་མ་བྱུང༌། མདང་ཞག་བྱུང་བ་རྣམས་བསྙེན་པའི་ལྟས་སུ་ངོས་བཟུང་ཆོག་ཙམ་ཡིན་པ་འདུག་གསུང༌།
ཁྲིད་གྲོལ་མཚམས་དོལ་མངོན་ནས་ཞང་པོ་དྲུང་པས། བསམ་སྡིངས་སུ་ངེད་དཔོན་སློབ་ལ་བཞེས་སྤྲོ་སྤུས་གཙང་མང་རབ་འབུལ་མི་གནང་བྱུང༌། བཀྲ་ཤིས་རྩེ་ནས་སྡེ་པ་དཔོན་གཡོག་ཉུང་རགས་ཤིག་བཀའ་བསྒོ་བྱིན་རླབས་ཞུ་བར་ཕེབས་ནས་ཞག་གཅིག་བཞུགས།
བྱང་ཁར་དཔུང་ཐོག་ཏུ་ཐེགས། དེ་གདོང་དུ་སྒེར་པར་ཤིང་གི་སྤུས་བསྒྱུར་དགོས་གསུང༌། ཡར་མདའི་སྟོན་སྟེང་ནས་དམར་ཞོ་གྲངས་མང་པོའི་རིན་གྱི་འཛིན་ཡིག་གནང༌།
ཤན་གྱི་གཞུང་ཤིང་ཐེབས་སྤོམ་ཁྱོན་ཆེ་བ་སྡོང་པོ་བཞི་ཕུལ་བྱུང་བ་ལ། གཙང་ཁང་གི་ཀ་ཆེན་བཞོག་གིན་ཡོད་འཕྲོ་དང༌། གཞན་འཁྲོལ་མ་བྱུང༌།
དེ་ལོ་སྡེ་པ་རྒྱལ་བཟང་ནས་ལ་རྩེ་ཞབས་དྲུང་གི་བཀའ་བཀྱོན་ཕེབས་པའི་དམག་ཕྱིར་རྩེ་སྲིད་ཀྱི་དཔུང་འཛོམ་ཆེ་བ་ཡོད་པས། རྩེ་དཔོན་བློན་ནས་ཐུགས་རྩོལ་གནང་བའི་རྒྱལ་བཟང་མན་ལ་ཤིང་གཅོད་མཛད། ཤིང་ལྷུ་ཆེ་བ་མང་པོ་བཀྲ་ཤིས་རྩེ་ཆ་ཞབས་གསེར་འཕྱོས་ཡར་མདའ་དང་བཅས་པའི་ཆ་ཞབས་ཀྱི་མི་སྡེས་བསྐྱེལ་འདྲེན་བྱས་པ་རྣམས་ལ་གཙང་ཁང་གི་ཤིང་ཆ་ཐུབ་ངེས་བྱུང༌།
སྔར་གྱི་རྣམས་བྲེགས་གཏུུ་བས་ལ་བཏང་འདུ་ཁང་ལ་ཕབ།
དེ་སྐབས་འཕྱོང་རྒྱས་ཀྱི་དཔུང་ཞིབ་བསྒྲིལ་ནས་བཀྲ་ཤིས་རྩེའི་རྫོང་ལ་བསྐོར་རྡེག །གསེར་པ་གཞུང་

ལ་གཟན་ལེན་མེ་རྒྱག་བྱུང་དུས། གཙང་ཁང་གི་རྨང་ལ་བྱང་གི་ལྕགས་རི་བཤིག་ཚར་བའི་བཙན་ཆ་ཆུང་བ་དང༌། ནང་འཛིན་ཀྱང་དགེ་ལུགས་ཀྱི་གྲ་ཚང་ཆུང་ངེ་བ་གཅིག །ནང་བཟན་ཡང་མདའ་ཤེས་དྲག་པ་བཅུ་ཟིན་ལས་མེད།
འཕྱོང་རྒྱས་པ་དང་སྔ་རབས་ཕྱི་རབས་སུ་གནག་པ་དང༌། བྱང་ཁའི་ཕྱོགས་སྐྱོར་གལ་ཆེ་བ་ཡོད་རུང༌། ཀླུ་ཁང་གོང་མ་འདིར་ངེད་རང་གི་ཞལ་ངོ་གཅིག་གིས་བཞུགས་མྱོང་བས་མ་འཆད་ཟེར། ནན་སྤྲོད་མེད་པར་ཕྱིར་འཐེན་པ་ཡང་བྱིན་རླབས་སུ་གོ
།ཨར་པོ་ཡང་ཉི་མ་གསུམ་ཙམ་ལས་མ་ཆག་པར་ནར་མར་བྱས། དེ་དུས་གྲ་པ་སྟོང་ཕྲག་གཅིག་གསོག་ཟེར་བ་འདུག་ཀྱང༌། སུམ་བརྒྱ་ལས་མི་ཉུང་བ་རང་འཛུད་རྩིས་འདུག །སྔར་བསགས་གྲུབ་པ་ལྔ་བཅུ་ཙམ་ཡོད་པ་བསམ་སྡིངས་འདུ་ཁང་དུ་བཅར་བཞུགས་མཛད།
གསེར་འཕྱོས་གཉིས་ཀྱི་གྲ་རྒྱུན་རྣམས་ལ་བས་སྣ་ནས་སྡེབས་ཕོགས་སྐབས་སུ་གང་བབས་ལ་བཏབ་པ་དང་བསྟུན་པར་དཔལ་འབར་གྱི་གྲ་ཚབ་རྣམས་ལ་དེ་ཀའི་མཆོད་གཞིས་ཐོག་ནས་ཕོགས་བཏབ་པའི་ནས་རྩིས་གྲ་ཚང་གི་སྤྱི་ལས་པ་དང༌།
དཔོན་སློབ་ཀྱི་ཕྱག་གཡོག་དྲག་པ་རེ་རྩེ་འཛོམ་གྱིས་བླངས་བའི་རྔོད་བཏགས་གྲུབ་རྗེས། སྤྱི་བླ་བྲང་སྦྲེལ་ནས་རྒྱུགས་ནར་མ་དང་སྔ་དགོངས་ཐུག་ཚུགས་པར་མཚམས་མེད་པའི་ཚོགས་ལ་ཆོས་སྤྱོད།
ཆོས་འདོན། ཟབ་མདོ་སྨོན་ལམ་བསྒྲིགས་ཆགས། དགོངས་མོའི་ཆོས་སྤྱོད་སྐུ་བསྟོད་གཙོ་བོར་བྱས་པའི་འགྲོ་ཆེ་བ་ཉི་མ་མདུང་གང་ཙམ་ནས་མ་བཞུད་ཀྱི་བར་མཛད།
ས་སྲིབ་ནས་སྲོད་ཚུན་བཤར་སྦྱང་

ལ་བསྐུལ་བའི་ངེས་པ་ཁོ་ནས་དུས་འདའ། ཡོས་ལོའི་བཅོ་ལྔ་མཆོད་པ་ལ་བསམ་སྡིངས་སུ་དཔོན་སློབ་རང་གི་ཕྱག་ནས་སྤྱན་གཟིགས་དང་མཆོད་ཤོམས་རྒྱས་པར་མཛད། བླ་མ་མཆོད་ཆོག་སོགས་ཐུགས་དམ་ཆོས་སྤྱོད་འགྲོ་ཆེ་བའི་ཚོགས་ཀྱང་གྲ་ཚང་གང་ཡོད་གཟིམས་ཆུང་རང་དུ་ཚོགས་པ་གནང་བ་ལ་ཞབས་ཏོག་ཕྱག་རང་ནས་བཟབས་འདེགས་བྱུང༌།
དེ་ཉིན་བདག་དང་སློབ་དཔོན་དགེ་སློང་བས་འགོ་བྱས། གྲང་ཚང་བྱིངས་ཀྱིས་མཁན་ཆེན་ཞབས་དྲུང་དུ་བཞུགས་འདིང་ཞིག་དང༌།
སོ་སོ་ནས་ཕྱག་རྟེན་རེ་ཕུལ། བརྟན་བཞུགས་ཀྱི་གསོལ་འདེབས་ཞུས་དེ་ནས་ཞག་བཅུ་སྐོར་སོང་དུས། དཔོན་སློབ་ཉུང་རགས་ཤིག རྩེས་དང་བསམ་གཏན་གླིང་གི་གཏོར་གསོ་ལ་ཕེབས་དུས།
དྲུང་གནས་ངག་དབང་གྲགས་པས་སྒེར་གྱི་ཚོགས་འཁོར་བཟབས་འདེགས་ཤིག་ཞུས་གསོ་སྦྱོང་ཁང་པར་བཞུགས་ཞག་གསུམ་གྱི་བར་དཔོན་ས་ཆོས་མཛད་དྲུང་ཤེས་རབ་རྒྱལ་མོས་ཞབས་ཏོག་མཛད། དབང་བཀའ་རྗེས་གནང་མང་དུ་གནང་བ།
དོལ་མངོན་ནས་ཞལ་ངོ་སྐུ་གཞོན་ཁ་ལྕམ་སྲིང་རྣམས་ཀྱང་གསན་བཞེས་ལ་ལྷན་དུ་ཕེབས། སླར་བསམ་སྡིངས་སུ་ཕེབས་ཞོར། རྩེ་ནོར་བུ་གླིང་དུ་གསོལ་ཇ་ཆིབས་ཤོལ་ཙམ་གྱི་མཆོད་ཡོན་མཇལ།
དེ་ནས་སྟོན་གྱི་སྒང་དེར་ཁྲ་འབྲུག་གདོང་དུ་ཆབ་ཞུགས་མཛད་པ་གྲོལ་མཚམས། བཀྲ་ཤིས་རྩེར་སྐོར་ཅིག་ཕེབས་ཐོག །འདུ་ཁང་མཐིལ་གྱི་སྒྲགས་ཐོག་གི་ཤིང་ཆ་རྣམས་དང། རྩིག་པ་བྱེད་འཕྲོས་རྣམས་ལ་བགེགས་སྐྲོད་དང་བྱིན་རླབས་གནང༌།
ཀླུ་ཁང་སྒོ་མངས་ཀྱི་གཏོར་གཞི་ལ་བསྐང་

གསོ་གཏོར་སྒྲུབ་བཀའ་བསྒོ་དམ་བཞག་དང༌། ཀླུ་ཁང་རྩེ་ལ་རྒྱུན་བཞུགས་ཀྱི་གཟིམས་ཆུང་གནང་ཆོག་པའི་སྒྱུར་བཀོད་བསླབ་སྟོན་གནང་བ་ལྟར། ཨར་དཔོན་རི་ཕྱུར་བས་དཔོན་སློབ་ཕྱོགས་ཐེགས་གནང་ཤུལ་དུ་ལེགས་པར་བསྒྲུབས།
དེ་སྐབས་སྙུག་ལ་ནས་གདན་འདྲེན་བཅར་རྒྱག་སླེབས་ངོར་སྐུ་ཉེ་མཆོད་ཡོན་གྱི་ཕྱི་ཐག་ལ་ཡས་ཕྱོགས་སུ་ཕེབས་གདོང༌། བསམ་སྡིངས་གྲ་ཚང་དུ་ཕེབས། དེ་ན་བཞུགས་པའི་ལོ་གཏོར་རྒྱུན་གཏོར་ལ་ཡང་ཞག་གསུམ་གྱི་བར་གཏོར་སྒྲུབ་བསྐང་གསོ་བཅོལ་གཏད་གནང༌།
ཡས་མས་གཉིས་ཅར་གྱི་གཟིམས་ཆུང་ལ་བཀའ་ཤོག་གིས་མནན་ཏེ་དམ་དོགས་ཆེ་བར་མཛད། དེ་ནས་རྩེ་དོལ་མངོན་རྣམས་སུ་སྐོར་རེ་ཕེབས་ནས་དགུན་སྟོད་དུ་ཉེ་བ་ན་ཡས་ཕྱོགས་སུ་ཕེབས།
བཞུགས་ཡུལ་ལྷ་གཤོངས་སུ་གནང་ཐོག་ནས། སྙུག་ལ་བསམ་མཁར་གཉིས་སུ་སྐུ་རིམ་དབང་བཀའ་རྗེས་གནང་རྒྱས་པ་དང༌། ལྷུན་རབ། སྦུས་སྡེ་གཡུལ་རྒྱལ་གཉིས་སུའང་ཞལ་ངོ་སོ་སོས་གདན་དྲངས་པ་དང༌།
སྐྱིད་ཚལ་ནས་རྗེ་བློ་གྲོས་རྣམ་རྒྱལ་དང༌། ལྷུན་རབ་ནས་དཔོན་ས་ཡིད་བཞིན། མཆོད་ཡོན་སོ་སོར་བྲག་རྫོང་མའི་ཁྲིད་དམིགས་མདོར་བསྡུས་རེ་གནང༌། དེ་སྐབས་དཔོན་ས་ལ་གདོན་གྱི་གནོད་པ་དྲག་པོ་ཞིག་ཡོད་པ་ལ།
མགོན་པོ་ཁྲོ་བཅུའི་དབང་ནན་བསྐྱེད་གནང་བས་རིམ་གྱིས་བདེ་གྲོལ་དུ་སོང༌། རི་གོང་མགོན་ཁང་དུ་གཏོར་བསྔོ་དམོད་བཅོལ། ཡོལ་བླ་བྲང་དུ་ཕེབས་ནས་རྟག་གཏོར་སྐུ་མདུན་དུ་གཏོར་གྲུབ་བསྐང་གསོ་བརྒྱ་ཚར་ཚོགས་འཁོར་འབུལ་ནོད་ཕྲན་

བུ་དང་བཅས་པ་ཞུས། བཞུགས་ཞག་ཟླ་ཕྱེད་སྐོར་གནང་ཐོག་ནས་བཀྲ་ཤིས་རྩེའི་གདན་འདྲེན་ཞབས་བསྐུལ་དང་སྦྱར། ལོ་དེ་ནང་དུ་ཐེགས་པ་གནང༌། ལོ་གསར་ཐོག་རྩེ་དཔོན་བློན་དུ་ཆོས་བཀའ་དང༌། བཀྲ་ཤིས་རྩེར་གཏོར་བཟློག་ཞུས་རུང༌།
ཡས་ཕྱོགས་སུ་ཚར་གཉིས་སོང་བས་མ་གནང་བར། ཀླུ་ཁང་སྒོ་མང་གི་གཏོར་ཚོགས་སྐྱོང་བ་གནང་སྟེ་གཤེགས་གསོལ་དང༌། ཀླུ་ཁང་རྩེར་གསར་འཛུགས་ཀྱི་གཏོར་སྒྲུབ་ནན་ཏན་ཅན་གནང༌། དེ་ནས་བསམ་སྡིངས་སུ་སྐུ་སྒེར་གྱིས་སྐུ་རིམ་གཏོར་ཆེན་ཞིག་མཛད་པས་ལྟས་བཟང་པོ་བྱུང༌།
དེ་སྐབས་ཤིག་སྡེ་པ་རིན་པོ་ཆེ་ལ་ཕྱག་དྲུག་པའི་གཏོར་དབང་བར་ཆད་ཀུན་སེལ་གནང་བས། གཏོར་མ་ལ་དྲོད་ཚན་ཆེར་སྐྱེས་ཏེ།
གཏོར་མ་ལ་བཙུགས་པའི་མདའ་དར་ལ་དྲོད་ལག་པས་མི་ཚུགས་པ་ཙམ་བྱུང༌། དེ་ནས་ཆོས་སྡེའི་གཙུག་ལག་ཁང་གི་གྱང་ལ། ནང་བཟན་ཕྱི་ནང་གི་རྩེད་སྣའི་མཆོར་ཆས་དང་བཅས་པའི་བཟབས་ལས་དགའ་སྟོན་གྱི་ལོངས་སྤྱོད་ཕུན་སུམ་ཚོགས་པའི་ངང་ནས་གྲུབ་མྱུར་ལ་སྤུས་གཙང་ཞིང༌།
གྱང་སྐམ་ཐག་ཆོད་མཚམས་གཙང་ཁང་གི་ཤིང་བརྩེགས་རྣམས་ཀྱི་བཟོ་གྲུབ་ཡོད་པ་ལ་སྦྱང་བ་དང་རྣམ་སྣང་དུ་བསྐྱེད་ཆོག །རབ་གནས་ཞལ་བསྒྱུར།
མཆོད་བསྟོད། ཤིས་བརྗོད་མདོར་བསྡུས་འགྲིལ་བ་རེས་བྱིན་གྱིས་བརླབས་ནས་ཐོག་ཐུབ། གཞན་ཡང་སྙུག་ལ། འཕྲང་མགོ། དོལ་མདའ། རྡོ་མདའ་རྣམས་ནས་ཤིང་ཆ་སྤུས་གཙང་གི་ཐོག་ཏུ་ཇ་ཁྲོ་ཟངས།
གོ་ཁྲབ། མཛོ་རྟ་རྣམས་སྤུས་བསྒྱུར་ཏེ། དབྱར་དགུན་ལ་མ་ལྟོས་པའི་གཅོད་འདྲེན་ལོ་བསྟུད་མར་གཙང་པོའི་ཆུ་ཐོག་ལ་ཕབ་པས། ལམ་བར་དུུ་འུ་ལག་རྒན་པོ་གཅིག་མ་གཏོགས།

གཞིས་བྱེས་ཀྱི་ལས་ཀ་ཉེན་ཆེ་ས་རྣམས་སུ་ཡང་མི་དུད་འགྲོ་གང་ལ་ཡང་གོད་ཁ་མ་བྱུང༌། མགོན་ཁང་གི་ནུབ་ཕྱོགས་ནང་ངོས་བྲག་མཐའ་ཤིན་ཏུ་འཁྲེགས་པ་རྣམས་བཀའ་ལས་ལ་མ་རྩེགས་པར་འབྱོར་སྟེའུ་སོགས་ཀྱིས་ངོས་མཉམ་དུ་བརྐོས་ཏེ་ཐོག་ཕུབ།
ཨར་པོ་བྱིངས་ལ་དགུན་གྲང་སྒང་ལ་ཟླ་བ་རེ་ཙམ་བཤོལ། གཞན་ལས་མཚམས་མེད་པར་བྱས། རིམ་གྱིས་རྣམ་སྲས་ལྷ་ཁང༌། འདུ་ཁང། རྒྱལ་ཆེན་འགག་རྣམས་ཕུབ། དེ་དག་ལ་སྔ་ཕྱིར།
རྩེ་ཞབས་དྲུང༌། ཆོས་རྒྱལ་ཕོ་བྲང༌། མཁར་ཐོག་རྣམས་ནས་དགའ་སྟོན་གྱི་བསྙེན་བཀུར་བཟང་པོས་བཟོ་རིགས་པ་མང་རགས་ལ་བཞུགས་གྲལ་གཞིས་ལེན། གནང་སྦྱིན་སོ་སོའི་བབ་ཐོབ་དང་བསྟུན་པ། མཆོད་ཡོན་ཞལ་ངོར་ཇ་ཞུས་འབུལ་བ་རིམ་ཅན་དུ་བྱུང༌།
འབྲུག་ལོའི་སོས་ཀ་གཡའ་ནང་རི་ཁྲོད་དུ་ཕེབས། སྒྲུབ་སྡེ་པ་རྣམས་དང་ཡོན་བདག་དྲག་ཞན་མང་པོ་ལ་ཀྱེ་རྡོར་གྱི་དབང༌། ནི་གུའི་ཁྲིད། ཕྱག་དྲུག་པའི་གཏོར་དབང་བར་ཆད་ཀུན་སེལ།
མི་དམངས་འདུས་པ་ལ་ཚེ་རྟའི་བཀའ་བྱིན་རླབས་གནང་དུས་རྒྱབ་རིའི་རྩེ་ལ་སྤྲིན་དང་ཆར་ཞོད་སོགས་མེད་པའི་ནམ་མཁའ་དངས་པ་ལ་འཇའ་ཚོན་སྣ་ལྔ་པ་འཆར་བ་སོགས་བྱུང༌། དེ་ནས་མེ་ཏོག་མདངས་ཅན་གྱི་ཚེས་བཅུ་ཆེན་མོ་ལ་སྤྱན་འདྲེན་བྱུང་བས་རྩེར་བཞུགས་གྲལ་གྱི་གུང་ལ་ཕེབས།
བཞུགས་ཞག་ཁ་ཤས་གནང་རིང་རྐྱེན་སེལ་གྱི་བཀའ་རྗེས་གནང་ཐོར་བུ་མཛད། སླར་བསམ་སྡིངས་གཟིམས་ཆུང་ཆོས་སྡེ་ཀླུ་ཁང་རྩེ་རྣམས་སུ་སྐྱབས་འཇུག་གི་སྐུ་མཚམས་སྐབས་གསེང་ལ་གྲ་ཚང་གི་སྒྲིགས་དང༌།
ཡིག་ཆའི་

འཛིན་བཀོད་བསླབ་སྟོན་མང་པོ་དུས་གཏོར་དང་སྦྲེལ་བའི་བསྐང་གསོ་འགྲོ་ཆེ་བས་དུས་འདའ་སྐབས་སྦྲུལ་ལོའི་སྣེའུ་སྡོང་ལོ་གསར་དང་སྦྱར། ནོར་བུ་གླིང་དུ་གཏོར་ཆེན་གནང་བ་གྲོལ་འཕྲལ། བསམ་སྡིངས་སུ་ཕེབས་བཞུགས་ཐོག
།ཁུ་སྦེ་སློབ་དཔོན་ཀུན་སྤངས་པ་དགའ་གདོང་རིག་པའི་རལ་གྲི་ཡང་སྔ་གོང་འབྲས་ཡུལ་སྐྱེད་ཚལ་གྱི་གྲ་པ་མཛད་དུས། འཆད་ཉན་པ་གཙང་སྟོད་རབ་བརྟན་དཔལ་འབར་གྱིས། རྗེ་མཁན་ཆེན་ལ་གསང་སྔགས་ཀྱི་བདག་པོར་བསྟོད་བསྔགས་བརྗོད་པ་ཡང་གསན།
བཀྲ་ཤིས་རྩེར་གྲ་ཚང་ཚུགས་པའི་བསྟན་པ་འཕེལ་རྒྱས་ལ་དགྱེས་སྤྲོ་དང་བཅས་པའི་ཡར་རྒྱབ་ན་བླ་མཆོད་བཞུགས་ཐོག་ནས་ཆེད་གཏད་ཆོས་ཞུ་བ་ལ་ཕེབས།
རྗེ་བོད་མཁར་བ་དཔོན་སློབ་ཀྱི་བུ་ཆེན། གྲོ་ས་ནས་ཆོས་རྗེ་བསྟན་པ་རྣམ་རྒྱལ་ཡང༌། སྤྱན་སྔ་རིན་པོ་ཆེ་བྱམས་པའི་མཚན་ཅན་གྱི་བཀས་བསྐུལ་ཏེ། རྗེ་བོད་མཁར་བའི་དགོངས་རྫོགས་སྐུ་སྐལ་གྱི་གྲ་ཚང་དུ་མང་ཇ།
རྗེ་མཁན་ཆེན་དྲུང་དུ་འབུལ་ནོད་དངོས་གཙང་ཁ་ཤས་དང་བཅས། སྐུ་དོན་གལ་ཆེ་བ་མང་པོ་ལ་ཆེད་དུ་རྩོལ་ནས་ཕེབས་པའི་ཆོས་རྗེ་རྣམ་གཉིས་དང་གོང་དཀར་རྡོ་རྗེ་གདན་ནས་དགེ་སློང་དོན་གྲུབ་རྣམ་རྒྱལ།
གྲང་ཚང་ཁྲོད་ནས་ཁ་ཤས་དང་བཅས་པ་ལ་མགོན་ཁྲིད་བྲག་རྫོང་མ་བསྡུས་པ་ཞིག་ཆོས་རྗེ་བསྟན་རྣམ་པའི་གསན་རྒྱ་ཁ་སྐོངས་སུ་དམིགས་ནས་ཞུས་ངོར། མགོན་པོ་གྱི་ལྗང་ལུགས་ཀྱི་པོ་ཏི། ཁ་སྐོང་པོ་ཏི་ནས་ཐོར་པ།
དམར་པོ་སྐོར་གསུམ་གྱི་ཡིག་ཆ་ཁ་ཤས་དང་བཅས་པའི་ལུང་གནང༌། གྲ་ཚང་གི་རགས་བསྡུས་དང༌། ཆོས་རྗེ་རྣམ་གཉིས་གཙོ་བོར་བྱས་པ་ལ། མགོན་དབྱངས་ཞིབ་

གཅོད་སྤོང་པའི་གྲ་བསམ་སྡིངས་སུ་ཟླ་གཅིག་ལྷག་ཙམ་སོང་དུས། རྩེ་དཔོན་བློན་ཕྱོགས་སྒྲིལ་སྐྱིད་ཤོད་དུ་དཔུང་ཐོག་ལ་ཐེགས་གདོང་གི་བཀའ་རྗེས་གནང་ཞུ་བར་བསམ་སྡིངས་གྲ་ཚང་དུ་ཕེབས་བྱུང་བར། ཞབས་དྲུང་ལ་ཚེ་རྟ་གནང་དུས་ལྟས་ཅུང་མི་བཟང་བས་མཚན་ཇུས་རྒྱལ་ཁ་མེད་ཙམ་དང༌།
སྡེ་པ་ལ་དཔལ་མགོན་ཁྱུང་ཞལ་ཅན་གྱི་རྗེས་གནང་གི་དུས་ཀྱང་བཟང་ལྟས་མིན་ཙམ་ཞིག་བྱུང་བས། སྐྱིད་ཤོད་ལ་ཐེགས་དུས། སྒེར་གྱི་ཕྱག་གཡོག་དང་ཀོང་པོའི་ཟློས་སྐོར་གྱི་རྒྱབ་འབྲས་སྤུངས་བློ་གསལ་གླིང་པས་བྱས།
གནང་དཀའ་ཕྲན་བུ་ལས་སྐྱོན་གཞན་མ་བྱུང༌། དེ་ཤུལ་དུ་དཔོན་སློབ་རྣམས་ཀྱི་ཐོག་ཏུ་གྲ་ཚང་གི་ཉུང་རགས།
ཕྱོགས་པའི་ཆོས་ཞུ་བ་དང་བཅས་ཉི་ཤུ་རྩ་གྲངས་ཤིག །བས་སྣ་རྫོང་དུ་གདན་དྲངས། དམག་རིམ་གྱི་གཏོར་བཟློག་དགོས་རྒྱུ། གཉེར་པ་དྲག་པ་རྣམས་མེད་པས་མ་ལྕོགས། གཞན་ཞབས་ཏོག་བཟང་པོ་ཞུས། དེར་ཟླ་གཅིག་ལྷག་ཙམ་བཞུགས་རིང༌།
སྔ་དྲོ་དབྱངས་ཐུན་དང༌། བཀའ་ཆོས་ཀྱི་ཐུན་རེ་ཆད་མེད་བཏང༌། དེར་ཡང་གཟིམས་ཆུང་ཀ་བཞི་མ་ཡངས་པོ་ཞིག་འདུག་པ་དེར། རྒྱུན་གཏོར་བཟབས་རྒྱས་ཤིག་བཙུགས་ནས། ནུབ་རེ་བཞིན་བསྐང་གསོ་བ་དཔོན་སློབ་ཁྱོན་སྒྲིལ་དུ་གནང་བ།
གྲངས་བརྩིས་པས་བརྒྱ་ཚར་དྲུག་ཙམ་སོང༌། རྩེ་དཔོན་བློན་ཡང་སྐྱིད་ཤོད་ནས་ཕྱིར་ཕེབས། དེ་ལོ་དབྱར་སྟོད་ཇ་པ་སྤྲུལ་སྐུ་ངག་དབང་ནོར་བུ་འཕྱོང་རྒྱས་

ནས་བཀྲ་ཤིས་རྩེར་ཕེབས། ཟླ་གཅིག་ལྷག་ཙམ་བཞུགས་རིང༌། སྔ་གོང་ཞལ་ངོ་ནང་དུ་བཀའ་བགྲོས་ཡོད་པ་ལྟར། གཙང་ཁང་གི་རྟེན་གཙོ་ཐུབ་ཆེན་རྒྱབ་མཐོ་ཉི་ཤུ་རྩ་ལྔ་པ། སྐུ་རྒྱུ་ཡང་ཟངས་གསེར་ལས་གྲུབ་པ་གནང་བའི་ཞལ་བཀོད་དང༌།
ཁྲི་རྒྱབ་ཡོལ་གྱི་ཕྱག་བཟོ་ལ་གོང་དཀར་ནས་སྤྲུལ་སྐུ་དགེ་སློང་སྦྱིན་པ་རྣམ་རྒྱལ་འབྱོན་རྒྱུའི་གནས་ཚུལ་ཙམ་ཕུལ་དུས། ཚུལ་བསླབ་སྟོན་མང་པོ་གནང་བ་ལ་བཀའ་དྲིན་བསྐྱངས་ཞུས་འདུག་པས།
ཐུབ་ཆེན་གྱི་སྐུ་དཔེ་ས་སྦྱོར་སྟབས་གང་བདེ་ལ་བྱས་པ་ཞིག་གི་ཕྱག་བཟོ་གནང༌། ཞལ་བཀོད་དང་བཅས་བལ་པོ་བཟོ་བོ་ལྔ་ཙམ་གྱིས་བརྡུང་བཟོ་ཚུགས་ནས་མྱུར་བར་ཐེགས། དེའི་ཤུལ་དུ་འཕུལ་རན་དུས་བལ་པོ་མཁས་པ་ལུང་ཀུ་ཤིང་ཟེར་བས་དཔེ་ལ་ལྟས་ཀྱིན་འཕུལ་བཟོ་བྱས་པས་ལེགས་པོ་ཡོང་བའི་ཁུལ་བྱེད་ཀྱིན་འདུག
།དེ་དུས་རྗེ་མཁན་ཆེན་དཔོན་སློབ་པས་སྣ་ནས་བཀྲ་ཤིས་རྩེར་ཨར་པོ་དང༌། བཟོ་གྲའི་སར་ཉིན་འཁོར་ཞིག་ལ་ཕེབས།
དེ་དུས་གཡེང་རྐྱེན་ཟ་ཟི་མངས་པའི་ཨར་པོ་ཉོག་གེ་བ་འདུག་པས། བཀའ་ལས། མགོན་ཁང་འདི་ཐོག་མར་བསྒྲུབས་ནས་འཕྲིན་ལས་བསྐུལ་ན་གཞན་ཐམས་ཅད་དགའ་བ་མེད་པར་ཡོང་གསུང་མགོན་ཁང་གི་གུང་དུ་ཕེབས།
ཐུགས་དམ་དམོད་བཅོལ་གནང༌། ཁྲག་གསར་པ་རག་འགག་གང་དང་དམོད་ནས་སྦྲགས་པ་ཞིག་བྲག་ངོས་ཀྱི་གུང་ལ་འཐོར་བ་གནང་སོང༌། རྗེས་སོར་དཀར་གསལ་མེད་པའི་མུན་ནང་དེར་སྒྲོན་མེ་སྦར་ནས་བལྟས་པས།
བྲག་ངོས་ལ་ཁྲག་གི་འཐོར་རིས་བོད་ཡིག་དབུ་ཅན་གྱི་ཧཱུཾ་གི་

དབྱིབས་རྒྱང་ནས་ལྟས་ན་ཤིན་ཏུ་གསལ་བ། འཁྲིས་སུ་བཅར་ན་འཐོར་ཁྲ་ཕྲ་མོ་རྣམས་ཀྱིས་མི་གསལ་ཙམ་དུ་འདྲེས་པ་ཞིག་རང་བྱོན་དུ་བྱུང༌། དེ་ཉིན་དཔོན་སློབ་ཀླུ་ཁང་ཕྱི་མར་ཕེབས་དུས་དབོན་སའི་དྲུང་དང་ལྕམ་སྲིང་ཐམས་ཅད་ཕྱག་འབུལ་ལ་ཕེབས་མཆོད་ཡོན་རྣམས་བཀའ་བགྲོས་ཐུང་ཙམ་གནང་རིང༌།
ངེད་རང་གྲོ་ས་ནས་ཆོས་རྗེའི་དྲུང་སོགས་ཀྱིས་གར་བབ་ཏུ་ལྟད་མོ་བཞིན་དང༌། ཁྱད་པར་བལ་པོའི་བཟོ་གྲར་ཕྱིན་པས་བཟོ་འཕྲོ་མང་པོ་བསྟན་བྱུང་དུས།
རྟེན་ཆེན་ཞལ་སྒོ་ལ་འཕུལ་བཟོ་བྱེད་པའི་སྒང་ལ་འདུག། ཧ་ཅང་ལེགས་པོ་ཡོང་བ་འདྲ་བསམ་པ་ནི་མ་བྱུང༌། བཟོ་གནས་ཕྲན་བུ་ཐིངས་བྱུང་བ་འཕྲལ་དུ་ལབས་པས་བལ་པོ་རྣམས་དགའ་སོང༌།
རྫོང་ནས་དེ་ནུབ་བཞུགས་པར་ཞུས་ཀྱང༌། དགོངས་པ་མ་གྲོལ་བར་བསམ་སྡིངས་རང་དུ་ཤར་རྒྱག་ཕེབས། ཚེས་བཅུ་ཡིན་པས་རྣལ་འབྱོར་མའི་བསྒྲུབ་མཆོད་སྐུ་རྐྱང་ཞིག་གནང་གི་འདུག །སང་ནས་བཅོ་ལྔ་མཆོད་པ་ཆེན་པོའི་སྤྱན་གཟིགས་མཆོད་ཆ་འགྲེམས་པ་དང༌།
གཉེར་ལས་འཛིན་རྣམས་ཀྱང་སོ་སོའི་ཐུགས་བྲེལ་ཚུགས། ངེད་ཁ་ཤས་ཀྱིས་ལས་ཆོག་བལྟས། ཟླ་བ་བདུན་པའི་བཅོ་ལྔ་མཆོད་པ་ལ་ཞོགས་ཇའི་ཐོགས་སྔ་བར་གཟིམས་ཆུང་དུ་ཚོགས་ནས་སྐུ་བསྟོད་རྣམས་དང༌།
བླ་མ་མཆོད་ཆོག་རྒྱས་པར་གྲུབ་ནས་གདན་བཞེས་ཕྱག་རང་ནས་བཟབས་གནང་གྲོལ་རྗེས། ཚ་རྟིང་མའི་མང་ཇ་ཐོག་ཏུ་གྲ་ཚང་བྱིངས་པོ་འདུ་ཁང་དུ་ཚོགས་ནས་ཆོས་སྤྱོད་སྒྲིགས་མ་རྣམས་མཛད།
གཟིམས་ཆུང་གི་མཆོད་ཤོམས་སྐུ་མདུན་དུ་

ལས་གྲལ་གནང༌། བསྒྲུབ་བྱ་ཚན་པ་དང་པོ་ལ་ཆོས་རྗེ་གྲོ་ས་ནས་དཔོན་སློབ་དང༌། ཀོང་པོ་ཞོ་ཁ་ཆོས་སྡེ་པ་གཅིག །དེ་རྗེས་བཀྲ་ཤིས་ཆོས་སྡེ་རང་ནས་བསྒྲུབ་བྱ་གསུམ་ལ་བསྙེན་པར་རྫོགས་པ་འབོགས་ཆོག་གནང་བའི་མཁན་པོ།
དོན་གྱི་སླད་དུ་མཚན་ནས་སྨོས་ཏེ་རྡོ་རྗེ་འཆང་འདུལ་བ་འཛིན་པའི་དབང་པོར་སྐུ་བསྟན་པ་གཞོན་ནུ་བློ་གྲོས། ལས་ཀྱི་སློབ་དཔོན་ཁོ་བོ་དགེ་སློང་སྤོང་བ་པ་བྱམས་པ་བློ་གྲོས་རྒྱལ་མཚན་དཔལ་བཟང་པོ།
གསང་སྟོན་ཡང་དེ་ཉིད་ཀྱིས་བགྱིས། གྲོགས་དན་པ་སློབ་དཔོན་རབ་འབྱམས་པ་བློ་གྲོས་རབ་ཡངས། དུས་བསྒོ་བརྗོད་པ་སློབ་དཔོན་དགེ་སློང་ཤཱཀྱ་མཆོག་པས་མཛད། ཁ་སྐོང་གི་དགེ་སློང་དང་བཅས་པའི་དབུས་སུ་བསྒྲུབ་བྱ་རྣམས་དགེ་སློང་གི་དངོས་པོར་གྲུབ་པར་བྱས།
དེ་ནས་བསྒྲུབ་བྱ་གསུམ་མཚན་གཉིས་དགེ་ཚུལ་དུ་བསྒྲུབས། དེའི་སང་ཉིན་བར་མ་རབ་བྱུང་མང་པོ་བསྒྲུབས། སོ་སོར་ཐར་པའི་སྡོམ་པ་ཡོངས་སུ་རྫོགས་པའི་སྒོ་ནས་ཉན་ཐོས་ཀྱི་སྤྱོད་པ་བསྲུང་བས།
བསྟན་པ་སྤྱིའི་མིག་རྒྱན་བཟང་པོ་དང༌། གསང་སྔགས་ཀྱི་ལམ་སྒོམ་པ་ལ་ཡང་རྟེན་མཆོག་ཏུ་བཤད་པ་བཞིན། འདུལ་བའི་ཕྱག་ལེན་དང༌།
སྡོམ་ཁྲིམས་ཀྱི་རྩལ་འདོན་ལ་བསྐུལ་ཞིང་སྦྱོར་བའི་བཅའ་སྒྲིགས་རིམ་ཅན་དང༌། སོ་སོ་ནས་དགེ་སློང་དགེ་ཚུལ་གྱི་བསླབ་བྱ་སྟོན་པའི་ཡིག་སྣ་རྒྱས་བསྡུས་བློས་གང་ལྕོགས་ལ་རྒྱུན་དུ་ལྟ་རྟོག་བྱེད་དགོས་པ་དང༌།
ཡར་ངོ་མར་ངོ་གཉིས་ཀྱི་གསོ་སྦྱོང་གི་ཆོ་ག་ཞིག་ཀྱང་སྟར་ཆགས་གནང་བའི་དགོངས་པ་གཏད། དེ་ནས་ཞག་བཅུ་སྐོར་སོང་འཚམས་གྲོ་ས་ནས་ཆོས་རྗེ་རིན་པོ་ཆེ་སྐུ་དོན་གྱི་གཙོ་བོ་རྣམས་ཐུགས་ཁ་ཚིམས་པ་ནས།
འཕྲལ་

ཡུན་གྱི་བསླབ་སྟོན་ཞུས་མཐར་བྲག་རྫོང་མ་ལ་བརྟེན་པའི་མགོན་པོའི་བསྙེན་པ་ཞིག་བྱེད་བསམ་པ། ཐུན་གྱི་རིམ་པ་དང་སྦྱར་བའི་བཟླས་པ་སྦྱོར་རྗེས་སྐྱོང་ལུགས་རྣམས་ཇི་ལྟར་བྱེད་དགོས་ཞུ་བ་ལ། བསྙེན་ཐབས་ཀྱི་ཞལ་གདམས་ཞིབ་རྒྱས་དང་གང་ཅིའི་སྙན་སྒྲོན་རྒྱས་པར་གནང༌།
བརྫོང་བ་གཞིས་ལེན་གནང་ཆ་དང་བཅས་པས་ཁོང་རྣམས་རང་གནས་སུ་ཐེགས། དཔོན་སློབ་ལ་སྡེ་པ་ཡབ་ཡུམ་གྱི་དགོན་ཐང་འབུམ་མོ་ཆེ་ས་སྐོར་དང་བཅས་པའི་ཞལ་འཛིན་ཕུལ་བྱུང་བ་ལ་མི་བཞེས་པའི་དགོངས་པ་གཏད་འདུག་པར།
བདག་གིས་ཁ་སགས་བྱས་ཕུགས་ཆོས་སྡེ་ལ་སྦྱོར་བ་གནང་ན་འབུམ་པ་ཞིག་གསོ་བཞིན་གྱི་རྒྱུན་མ་ཆད་ཙམ་ཡོང་བས་བཞེས་པ་ལེགས་སམ་ཞུས་པས་སླར་དགོངས་པ་གྲུབ་སྟེ།
མཆོད་རྟེན་འཛིན་བཀོད་ཀྱི་རྐྱེན་རིས་ཕྲན་བུ་དང་བཅས་ཕུལ་བྱུང༌། དེ་ནས་བཀྲ་ཤིས་ཆོས་སྡེའི་ཀླུ་ཁང་རྩེར་ཕེབས་རེ་ཞིག་བཅར་བཞུགས་ངོས། སྐུ་རིམ་ནར་མའི་བསྐང་གསོ་ཕྱགས་ཕྱིར་གྲ་ཚང་གི་དབྱངས་གསར་པའི་ཁྲོད་ནས་ཉུང་བསྡུས་བསྐོར་གྱིན་རེ་མོས་སུ་འབོད་པ་གནང༌།
རྫོང་ནས་སྡེ་པས་ཡར་རྒྱབ་ཞབས་དྲུང་དུ་ཞུ་ཤོག་རྟེན་བཟང་པོ་དང་བཅས་པ་ཕུལ་ནས་དགོངས་ཁྲོལ་ཞུས་པས།
ཆོས་སྡེ་གསར་བཞེངས་ལ་བསྟོད་བསྔགས་དང་བཅས་ཞུ་ལེན་ཕྱག་ཐམ་དང༌། སྤྲུལ་སྐུ་ལྷས་སྦྱིན་པ་མགྱོགས་པར་རྫོང་བདར་བྱུང་བས། ཆོས་སྡེར་སླེབ་འཕྲལ་སྣ་ལེན་གྱི་འཛུགས་སྟོན་བཤམས།
སྤྲུལ་སྐུ་བས་ཀྱང་ཁོ་རང་གི་ཕྱགས་ཕྱིར་ཡོངས་པ་རྣམས་དང༌། བཀྲ་ཤིས་རྩེ་གཞི་པའི་བཟོ་གཡོག་ཏུ་བསྐོས་པ་རྣམས་ལ་ཉིན་རེ་

ཇ་སྦྱོར་རེའི་ཐབ་སྐྱོང་བྱས། རྒྱ་ཕིབས་ཀྱི་བྲེ་འདེགས་བཟོས་པ་མྱུར་ཞིང་སྤུས་གཙང་བ་འགྲུབ་པས་བླ་མ་ལྷ་ཁང་གི་ཕྱི་རོལ་གྱི་མགུལ་དུ་བརྒྱན་པའི་སྟེང་དུ་ཆུ་ཁེབས་ཀྱི་བད་གཡམ་བྱ་སྤུ་སྣོལ་རིམ་བརྩེགས་གཏོང་བ་ལ་གཡམ་ཚང་རྣམས་ན་སྔར་མེད་པའི་སྔོ་གཡམ་ཁྱོན་ཆེ་ཞིང་སྤུས་གཙང་བ་གཏེར་ཐོན་པ་བཞིན་མི་ཟད་པར་བྱུང༌།
སྤྲུལ་སྐུ་ལྷས་སྦྱིན་པ་དཔོན་གཡོག་ཞབས་ཏོག་དང་ཡོན་གྱིས་དགྱེས་པ་བསྐྱེད་ནས་ཐེགས།
དེ་ལོ་རྫོང་དུ་གཏོར་ཆེན་འཛུགས་པའི་ཕྱགས་ཕྱིར་ཕྱག་ལེན་འཛོམ། གསུང་ལེགས་པ། དབྱངས་ངེས་པ་སོགས་ཀྱི་མཆོད་ཡོན་དགོངས་པར་བདེ་བས་ཆོས་རྗེ་བཀྲ་ཤིས་རྣམ་རྒྱལ་ངེད་ཀྱི་ས་ན་ཡོད་པ་ལ་ཕྱག་ཐམ་ཕེབས་པ་བཞིན་རྫོང་བདར་ཞུས་པས་ཕྱགས་ཕྱིར་འགྱུར་ངེས་བྱུང༌།
སྐུ་རིམ་གྲོལ་འཚམས་མགོན་ཁང་གི་རྟེན་བཞེངས་དཔོན་སློབ་ནས་གཙོ་བོར་ཐུགས་འགན་བཞེས་པའི་སྔོན་ལ་གྲུབ་པ་གནང་རྒྱུ་དང༌།
ལྷ་ཆེན་ལ་བལ་པོ་ལྔས་ཟླ་བ་བརྒྱད་ཀྱི་བར་བཟོ་བྱས་ཀྱང་རྟེན་ནོར་ཉན་ཡོང་དུས་མ་བྱུང་བས་སླར་དེའི་ཞལ་བཀོད་དང༌། ཁྲི་རྒྱབ་ཡོལ་གྱི་ཕྱག་བཟོ་རྣམས་ལ་གོང་དཀར་ནས་དྲུང་གནས་སྦྱིན་པ་སྤྱན་འདྲེན་སྙན་འདེབས་ལ་མཆོད་ཡོན་གཉིས་ཀའི་མི་སྣ།
གཞིས་ཀ་ཞབས་དྲུང་རྗེ་བཙུན་མར་ཞུ་ཤོག་རྟེན་བཟང་པོ། དགེ་སློང་སྤྲུལ་སྐུ་བ་རང་ལ་ཡང་ཞུ་ཐོ་ནན་ཅན་རྟེན་དང་བཅས་པ་ཡོད་པར། གཞིས་ཀ་ནས་གྲོལ་ཆ།
སྤྲུལ་སྐུ་བས་ཞལ་བཞེས་དང་དོད་མཛད་སླར་སྤྱན་འདྲེན་བང་ཆེན་རྫོང་ནས་ཆིབས་ཁལ་དང་བཅས་པ་བཏང༌། གོང་དཀར་རྡོ་རྗེ་གདན་དུ་སྤྲུལ་སྐུ་བ་ཕེབས་

པའི་ཞབས་བསྐུལ་བྱས། དེ་འཕྲལ་དཔོན་སློབ་བཞི་ཕེབས་པ་ལ་མཆོད་ཡོན་ཐམས་ཅད་བཀུར་མཐོང་དང༌། སྣ་ལེན་ལེགས་པར་མཛད། རྟ་ལོའི་ཟླ་བ་དང་པོའི་མགོ་སྒང་ནས་བཟུང་ལྷ་ཆེན་བཟོ་འཕྲོ་ལ་ཆ་ཚད་ལུང་དང་མཐུན་པ།
བཟོ་རིགས་པ་མཁས་པར་གྲགས་པ་དོན་དང་ལྡན་པའི་ལག་རྒྱུན་བཟང་པོ་ཇི་ལྟ་བར་གཏན་ལ་ཕབས་པ་འདི་ནི་ལེགས་པར་སྦྱངས་པའི་མཁས་པ་དུ་མའི་ཞལ་ལུང་དང་བཅས་པའོ། །བཟོ་ཁྱད་ཀྱི་རྣམ་འགྱུར་ཡང་རྒྱ་གར་དབུས་ཀྱི་ལྷ་རིས་དང་མཐུན་པར་ན་བཟའ་གོས་འཁྱུད་ཤ་མི་སྒྲིབ་ཀྱི་མཐའ་ལ་ཁ་ཆེའི་པ་ཊ་ཁོར་མོའི་འཕུལ་བྱེད་རྒྱུའི་ཕྱག་བྲིས་བཏབ།
ཞལ་རས་ཀྱི་ཁྱོན་གྱི་དཔེ་ལོགས་སུ་བཀར་བ་སྔ་མ་དེའི་འཁྲིས་སུ་གསར་བཟོས་ལྟ་བས་ཆོག་མི་ཤེས་པ་ཞིག་མཛད་པས།
བལ་པོ་རྣམས་མགུ་སྟེ་དྲུང་གནས་སྦྱིན་པ་ཁྱེད་འགོ་མ་ནས་ཕེབས་ན་ལེགས་མགྱོགས་སུ་གྲུབ་རྒྱུ་ལ། ངེད་ཚོ་འཐོགས་གཞི་ཆེ་ཡང་ད་ལེགས་པོ་མ་བྱུང་དོགས་མི་དགོས་པ་འདུག་ཟེར།
སྔ་གོང་ཚལ་དུརྦ་སོགས་ཀྱི་ཟངས་ཆུད་ཟོས་ལ་སོང་བ་རྣམས་བོར་གཞི་ནས་བརྡུང་དགོས་པ་བྱུང་རུང༌། བལ་པོ་གསུམ་གྱིས་ཟླ་བ་ལྔའི་ཁོངས་སུ་འཕུལ་དང་བརྡར་གད་ཕལ་ཆེར་ཚར་དེ་བར་སྐབས་རེ་བལ་པོའི་སར་ཞལ་བཀོད་པ་སྐོར་རེ་ཕེབས།
སྤྲུལ་སྐུ་སྦྱིན་པ་རང་གི་ཕྱག་བཟོ་ཉིན་རེ་བཞིན་ཐུན་མ་ཆག་པར་ཟླ་བ་ཕྱེད་གཉིས་ཙམ་གྱི་བར་ལ་ཀླུ་ཁང་དཀར་ཕིབས་སུ་མགོན་པོ་གཙོ་འཁོར་རྣམས་ཀྱི་ཞལ་གྱི་དཀྱིལ་འཁོར་ཕྱག་གི་མཁྲིག་མ་ཕན་མགོ་འཕྲེང་གི་དོ་ཤལ་དང་བཅས་པ་གྲུབ་པར་མཛད།
དེ་དུས་སྲིན་མོ་

གསེར་གྱི་སྤུ་གྲིའི་ཞལ་བཟོས་ཟིན་འཕྲལ་གྱི་མཆེ་བའི་བར་དུ་རྒྱུ་མའི་གཟུགས་བརྙན་དུམ་བུ་ཞིག་གི་སྣེ་མོ་འཕུལ་བ་དང༌། ཞལ་གྱི་ནང་ནས་དུ་བ་ལྟ་བུའི་རླངས་པ་སྔོ་ཕྱུར་བ་ཞིག་ཐོན་ནས་ཐོག་མཚམས་སུ་སླེབས་པར་སོང༌།
དེ་དང་དུས་མཉམ་དུ་སྡེ་པ་རྒྱལ་བུ་སྐུ་བགྲེས་པ་གཟིགས་མོ་ལ་ཕེབས་པས་ཆོ་འཕྲུལ་དེ་གཟིགས་པ་ལ་ཐུགས་བྲེད་ཐབས་སུ་ཕྱིར་ཐེགས་པ་མཛད་འདུག །ཡན་ཆོད་དུ་བདག་ལ་གཟུངས་པར་འདེབས་རྒྱུའི་ཤོག་བུ་ཚན་མཆེ་བ།
པར་འདེབས་ལུགས་ཀྱི་ཞལ་བཀོད་དང་བཅས་པ་ཕེབས་པས། སྙུག་ལ་ནས་གཟུངས་པར་ཡོལ་དུ་བླངས། པར་འདེབས་མཁན་ལག་བདེ་བ་དྲུག་ཙམ་གྱིས་ཞག་བཞི་ལ་ཟིན་པ་བྱས། གཟུངས་ལས་ཀྱི་ཕྱག་ཕྱིར་ཡོངས་ཟླ་བ་གཉིས་པའི་ཚེས་གསུམ་ལ་བསམ་སྡིངས་གྲ་ཚང་དུ་སླེབ།
བཞི་ལ་བཀྲ་ཤིས་རྩེར་ཞབས་དྲུང་དུ་སླེབ་བཀའ་བགྲོས་དྲི་མལ་བྱུང་དུས། སྣག་ཤོག་ལེགས་ཤིང་མི་ལག་ཀྱང་གྲུལ་ཐུབ་བྱུང་བས་པར་བཀྲ་བ་དང༌།
འདི་རང་གི་བཀའ་ཐོ་ཁ་བྱང་ལ་ཞིབ་པར་བལྟས་ནས་བསླབ་སྟོན་གནང་བའི་མང་ཉུང་དབྲི་བསྐྱེད་དགོས་པ་རྣམས་འཛོལ་མེད་དུ་ཡོད་ཚུལ་དང༌། བརྗེད་ཐོ་ཁྲ་མ་ཞིག་ཡོད་པ་ཕྱག་ཏུ་ཕུལ། སྒྲོལ་མ་ལྷ་ཁང་གི་ཐོག་མ་ཕུབ་པའི་གྱང་བཏང་ཟིན་འཕྲལ་དེར་གུར་རྒྱབ་ནས་ཞག་ཤས་བསྡད།
ཚེས་བརྒྱད་ནས་བདག་ལ་གཟུངས་ལས་ཀྱི་དོ་དམ་འགོ་ལུང་གྱིས་ཕེབས་པ་དང་ལྷན་ཅིག་ཏུ་ཁུ་སྤེ་སློབ་དཔོན་རིག་པའི་རལ་གྲི།
ཆོས་རྗེ་བཀྲས་རྣམ་པ། གྲ་ཚང་གི་དགེ་སློང་དགེ་ཚུལ་བགྲེས་པ་ཁ་ཤས་དང་བཅས་པས་ཕྱག་ལེན་དྲག་པ་ཉི་ཤུ་རྩ་གྲངས་

ཀྱིས་རྫོང་གི་ཚོམས་ཆེན་དང༌། གཟིམས་ཆུང་ངོ་མཚར་སྣང་བ་ཟུང་འབྲེལ་དུ་བཞུགས། ཕྱག་ལེན་ལ་འཇུག་གདོང་ཐམས་ཅད་དུ་ཡན་ལག་ལྔའི་ཁྲུས་ཟིན་ནས་རྣམ་རྒྱལ་གཟུངས་རིང་སྒྲིགས་འདོན་ཚར་བདུན་ནས་གསུམ་གྱི་བར་གང་འོས་ཟིན་ནས་རྒྱུན་དུ་ཤུབ་བུར་བཟླ་བཞིན་པས་ཐ་མལ་གྱི་ངག་སྤངས་ཏེ་བག་ཡོད་པས་ལས་ལ་འཇུག་པ་སོགས་ཀྱི་སྒྲིགས་དང་བཅས།
ཐོག་མར་གཟུངས་སྔགས་ཀྱི་ཡིག་ཕྲེང་རྣམས་ལ་དྲི་བཟང་སྒྲོན་དུས་ཙནྡན་དཀར་དམར།
ཛཱ་ཏི་རྣམས་ཞིབ་བཏགས་མང་པོ་དང། ཁ་ཆེ་བཟང་པོ་བུངས་ཆེ། ག་པུར་གྱི་ཟ་མ་ཏོག་ཆེ་བ་གཅིག་རྣམས་སྡེ་པའི་ཕྱག་མཛོད་ནས་རྩིས་སྤྲོད་བྱུང་བས། སྭ་ག་ཁྲུ་ཆེན་པོ་གཅིག་ཏུ་སྦྱར་ནས་ཏིང་མང་པོར་བཤམས་ཏེ་སྒྲོན་པས།
བསིལ་སྨན་གྱྀ་ངད་བཟང་པོས་ལས་གྲ་དེའི་ཁོར་ཡུག་ཙམ་དུ་ཡོང་མཁན་ཐམས་ཅད་ཡིད་དང་བར་བྱེད་པ་བྱུང༌། དེ་ནས་གུར་གུམ་གྱིས་མདོག་བསྒྱུར་བའི་ཁྱད་རས་བཟང་པོའི་ཁེབས་དང་བཅས་པའི་སྟེགས་ཡངས་པོའི་ཁར།
གཟུངས་རྣམས་དབུ་ཞབས་ཞལ་ཕྱོགས་གོ་རིམ་མ་འཕྱུགས་པར་བཞུགས་སུ་གསོལ། རྗེ་མཁན་ཆེན་ཕྱགས་ཕྱིར་མཆོད་གཡོག་གཅིག་ཁོ་ན་འཁྲིད་པ་གནང༌། སྟེང་དུ་སྡེ་པ་ཞལ་ངོས་གསན་པ་ཙམ་ཡང་མེད་པའི་ལས་གྲ་དེར་ཕེབས།
སྦྱོར་རྗེས་འགྲིལ་ཞིང་འདུས་པ། སྐབས་དེའི་ཐོབ་ཆ་དང་མཐུན་པའི་རབ་གནས་ཤིག་མྱུར་བར་མཛད་ནས། པར་རྣམས་ཀྱི་ཀ་ཐོ་ཁ་བྱང་གི་རིམ་པ་དང་སྦྱར་བའི་འཐུད་ཁ་དང༌།
སྐྱོན་མེད་ཅིང་འཐད་པ་དང་བཅས་པའི་དབུ་དྲིལ།

ན་བཟའི་དཀྲིས་ཁ་དོག་བཀྲ་བར་སྤེལ་བའི་ཞལ་བཀོད་བསྒྲུབ་བདེ་ཞིང་རྣམ་པ་མཛེས་པ། ཕྱི་ནང་གི་རྟེན་འབྱུང་ཟབ་མོའི་དགོས་པ་ཁྱད་པར་ཅན་དང་ལྡན་པ། ནན་ཏན་གྱིས་དག་པར་སྒྲུབ་ཏུ་འཇུག་པར་གནང་བས་ལེགས་པར་བརྟགས་ན་ཡིད་ཆེས་གཞན་ལས་ཕུལ་དུ་བྱུང་བར་འདུག་གོ
།པར་དེར་མ་འདུས་པའི་ཁ་འགེངས་དགོས་པ་རྣམས། དྲུང་ཡིག་ལྷ་བཙན་པ་དང༌། ལོ་མ་བསྟན་པ་སྣ་གྲོང་པ་རྣམས་ཀྱིས་བཟབས་བྲིས་བྱས་ཏེ། ལམ་འབྲས་སློབ་བཤད་བཀའ་བབས་ཀྱི་བརྒྱུད་པ་གསུམ་ལྡན།
ནཱ་རོ་མཁའ་སྤྱོད། མགོན་པོ་ཆེ་ཆུང་རྣམས་ཀྱི་བརྒྱུད་པའི་མཚན་གཟུངས། གཞན་ཡང་སྨོན་ལམ་དང་ཤིས་བརྗོད་མང་པོ་དང་བཅས། སྣག་ཚའི་གསེབ་ཏུ་དྲི་བཟང་དང༌།
རིན་པོ་ཆེའི་བརྡར་ཕྱེ་བཏབ་པས་བྲིས། དེ་ལྟར་ཐུན་མོང་གི་ཕྱག་ལེན་རྣམས་གཟིགས་པས་ཤེས་ལྡན་ཕལ་ཆེར་ཡི་རང་ཞིང་བསྟོད་བསྔགས་བརྗོད་པར་གྱུར། ཆོས་སྐྱོང་གི་རྟེན་ཁོ་ན་ལས་ཐུན་མོང་མ་ཡིན་པའི་གཟུངས་སྔགས་བྲིས་བཀོད་མི་གཅིག་པ་མང་པོ་ལ་བརྒྱུད་པ་འདིའི་ཕྱག་ལེན་གྱི་རྒྱུན་མ་ཉམས་ཤིང༌།
བྱིན་རླབས་ཀྱི་ངད་མ་ཡལ་བར་འདུག་པས་ཕྱག་ལེན་རྣམས་གནས་དབེན་པར་མན་ངག་གི་སྣོད་དུ་གྱུར་པ་ཤ་སྟག་གིས་མཛད།
དེ་རྣམས་ཟླ་ཕྱེད་ཙམ་གྱི་བར་ལ་ཤོམས་པར་གྲུབ། ཉི་ཤུ་གསུམ་ནས་ཆོས་སྡེ་ཀླུ་ཁང་རྩེར་ནུབ་རེ་བཞིན་བསྐང་གསོ་ཧྲུག་ཙམ་རེ་གནང༌། ཡོན་མཆོད་ཐམས་ཅད་ལ་འཛུགས་སྟོན་པས་སྣ་ནས་བཟབས་པར་བཏེག་པའི་གཞིས་ལེན་བཞུགས་གྲལ་གཙང་ཁང་མཐིལ་དུ་མཛད་ཐོག
།དྲུང་ནས་སྤྲུལ་སྐུ་བ་ལ་བཀྲ་ཤིས་ཁ་བཏགས། ཕྱག་

གཡོག་རྣམས་ལ་ཚོན་སི་ཁ་རེའི་ཞལ་བསྲོ་མཛད། ཉེར་བརྒྱད་ལ་སྤྲུལ་སྐུ་བས་མགོན་པོ་ལྷ་བརྒྱད་ཀྱི་རྗེས་གནང་ཞུས། ཉེར་དགུ་ལ་མགོན་ཁང་ཆེན་མོར་རྟེན་གཙོ་འཁོར་ཐམས་ཅད་ཀྱི་རུས་ཤིང་བཙུགས་པ་ལ་སྦྱང་བ་རྒྱས་པ་དང༌།
གཟུངས་གཞུག་གི་རིམ་པ་རྣམས་དཔོན་སློབ་ཉུང་བསྡུས་སྣོད་མིན་གྱི་སྐྱེ་བོས་དབེན་པའི་ངང་ནས་མཛད། འཇིམ་པ་འཐག་པ་སོགས་བཟོ་ལས་ཐམས་ཅད་དགེ་སློང་དགེ་ཚུལ་ཤས་ཆེ་བས་བྱས། རོ་གདན་རྣམས་ཟིན་དུས་སྲོད་ཕྱི་མོ་ཞིག་ལ་རོ་གདན་རྣམས་ལ་ལིངྒར་བསྐྱེད་ཆོག་དང་དགུག་གཞུག་རྒྱས་པར་གནང༌།
དེ་ནས་སྐུའི་ཁྱོན་རྣམས་ཀྱི་བཟོ་འགྲུས་པོ་གཏོང་བ་ལ་ཁོ་བོ་དང༌། བདག་གི་གཉུག་མར་གནས་པའི་དགེ་ཚུལ་ཚེ་རིང་རྣམ་རྒྱལ།
འདྲེས་ལྔ་ནས་སྐུ་གཞོན་པ། འོ་ཡུག་དཀའ་བཅུ་པ་པད་དཀར་རྣམས་ཀྱིས་སྔ་ཞོགས་ལས་འགོ་འཛུགས་པ་དང་དགོངས་མོ་ལས་གཞུག་གི་དོ་དམ་བར་མཚམས་མེད་པར་བྱས་རྗེས་མཁན་ཆེན་ཞག་འགའ་ཟུང་ནས་ལན་རེ་ཙམ་གཟིགས་རྟོག་དང་འཇིམ་པ་བྱིན་རླབས་ལ་ཕེབས།
སྡེ་པ་ཡབ་སྲས་དཔོན་གཡོག་རྣམས་ཀྱང་དགའ་སྟོན་གྱི་བཞེས་སྤྲོ་དང་བཅས་གནངས་རེས་ཀྱི་ཕེབས། མཆོད་ཡོན་རྣམས་ཕེབས་དུས་འདུ་ཁང་མཐིལ་དུ་བཞུགས་ཡུལ་གནང་རིང་མི་ཚོགས་ཆེ་བར་ཡོང་བས་མགོན་ཁང་སྒོར་སྡོམས་གཅོད་པ་འཇོག
།སྐབས་རེ་འདུ་ཁང་མཐིལ་དུ་ཡང་མི་ཚོགས་རྣམས་ཕྱིར་བསངས་ཏེ། ཡབ་སྲས་རྣམས་ལྷན་དུ་ཡུན་རིང་རབ་ཏུ་རྗེའི་སྐུ་མདུན་དུ་བཞུགས།
དགོས་དབང་གིས་སྡེ་པ་རྒྱལ་བུ་ལྕམ་སྲིང་ལ་དཀར་ཕྱོགས་ཀྱི་གནང་བཀོད་གཞུག་སྐྱོང་མཐར་འདོན་ལུགས་མང་པོ་ཡང་གནང༌།

ལས་བྱེད་པ་རྣམས་ཀྱང་ངལ་དུབ་མེད་པའི་ངང་ནས་ཟླ་བ་བཞི་པའི་གཤམ་དུ་སླེབ་ཚེ། རྡོ་རྗེ་ནག་པོ་ཆེན་པོ་དཔལ་གུར་གྱི་མགོན་པོ་ལྷ་བརྒྱད་ཐུན་མོང་མ་ཡིན་པའི་ཕྱག་མཚན་ཆ་ལུགས་དང་བཅས་པ། སྒོ་སྐྱོང་ཁྲོ་མོ་བཞི་རུ་འདྲེན་དང་བཅས་པ།
ཡེ་ཤེས་ཀྱི་ལྷ་མངོན་སུམ་ལྟ་བུ་བདེ་བླག་ཏུ་གྲུབ་པར་བྱས་པའི་དགའ་སྟོན། སྦྱིན་བདག་ཆེན་པོ་ནས། སྤྲུལ་སྐུ་བ་དཔོན་སློབ་ལ་བསྙེན་བཀུར་བཟང་པོ་དང༌། གསོལ་ཇ་རྡུམ་སྐུ་ཆོས་སྐུ་ཤམ།
རྩེ་ཞྭ། གཞན་ཡང་འབུལ་ནོད་སྤུས་གཙང་མང་པོ་བསྟབ། སླར་ཕེབས་རྒྱུ་ལ་རེ་ཞིག་ཐུགས་བྲེལ་སྟབས་ནས་གཞིས་ཀ་གོང་དཀར་དུ་ཐེགས། མགོན་པོ་གཙོ་འཁོར་གྱི་རྟེན་གསར་བཞེངས་རྣམས་ཀྱི་སྐུ་མདུན་ཀ་གདོང་དེར།
ལྷ་བརྒྱད་མཁའ་འགྲོའི་ཐང་སྐུ་བྱིན་རླབས་ཅན་ཞིག་བཀྲམས་པ་ལ་གཏོར་བསྔོ་དམོད་ནས་དང༌། རྟེན་གསར་པ་རྣམས་ལ་བསྲུང་བ་མཛད། དེ་ལོ་ཆར་ཞོད་དཀོན་པར་ཡོད་ཅིང༌། དཔོན་སློབ་ཧྲུག་པ་ཞིག་སྨན་ཆབ་ལ་ཐེགས་པས་མགར་ཆུའི་སྦུག་གི་རི་ངོས་ནས་རྟེན་རྡོ་གྲུ་གསུམ་རྒྱ་དཔངས་འཚམ་ཞིང༌།
ཁ་དོག་དམར་སེར་གྱི་དབུས་ན་པདྨ་འདབ་བཞི་དམར་པོ་ཡོད་པ་ཞིག་བྱུང་བ་རེ་ཞིག་ཉར་ཚགས་གནང༌།
འཇམ་དབྱངས་ཆོས་ཁྲི་ལ་སྐོར་བ་མང་པོ་མཛད་ནས་ཆོས་སྡེར་ཕེབས་བཞུགས་ཐོག །སྡེ་པས་ཆར་འབེབས་ཀྱི་ཞུ་བ་གནང་ངོར། བསམ་སྡིངས་ཆུ་མིག་ཁར་ཆར་འབེབས་ཀྱི་ཐུགས་དམ་བཙུགས་པས་སང་དགོངས་མཚམས་ལ་ཁད་ཉེ་ས་ཐམས་ཅད་དུ་ཆར་དྲག་པོ་ཞིག་བྱུང་བ་ནས་བཟུང་ནུབ་རེ་བཞིན་བྱུང༌།
དེ་ནས་འཕྱོས་ཁྲོལ་ཁའི་ན་གཞུང་དུ་གདན་དྲངས། རྫིང་འགྲམ་དེར་དཔོན་སློབ་ཁ་ཤས་ཀྱིས་ཐུགས་དམ་གསིལ་གཏོར་བརྒྱ་རྩ་བཏང་།

དེ་འཕྲལ་དུ་ཆར་ཟིམ་པ་ཞིག་བྱུང༌། དེ་ནུབ་གཟིམས་ལྕོག་དང་གུར་ཕུབ་ནས་ཐུགས་དམ་བཙུགས། སང་སྔ་ཞོགས་ནས་བཟུང༌། ངེད་དགེ་སློང་ཁ་ཤས་ཀྱིས་མཆོད་ཤོམས་དང༌། ཁྲུས་གསོལ་སྨོན་ལམ་མང་པོ་བགྱིད་དུ་སྩལ།
ཞག་གཉིས་སོང་མཚམས་ཆར་རླུང་དྲག་པོ་ཞིག་གིས་སྣ་གྲངས་ནུབ་ཁ་ཤས་ཆར་རྒྱུན་བཟང་པོ་བབས། དེ་ནས་སྡེ་པ་དཔོན་གཡོག་ཀྱང་ཕེབས་ཏེ་འཕྱོས་སྤྱི་སྡེ་ན་རྗེ་དམ་པ་རྒྱ་གར་གྱི་སྐུ་འདྲ་མི་ཚད་མ་དམ་པའི་ཕྱག་ནས་བཞུགས་པ་ཞིག་ཡོད་པ་མཇལ་ནས་བས་སྣར་ཕེབས།
ཡོན་གྱི་འབུལ་ཆ་ཞིག་མཛད། དཔོན་སློབ་བསམ་སྡིངས་སུ་བཅོ་ལྔ་མཆོད་པ་གནང་བ་གྲོལ་འཕྲལ་གཡའ་ནང་དུ་ཕེབས། གྲ་སྦྱིན་རགས་བསྡུས་ཚོགས་པ་ལ་ཚེ་རྟའི་བཀའ་གནང༌།
སླར་ཆོས་སྡེར་ཕེབས་བཞུགས་སྐབས་རྗེའི་མནལ་ལམ་དུ་འདུ་ཁང་གི་ཀ་གདོང་དུ་ལུས་བརྟེན་པའི་མི་དཀར་པོ་ཞིག་ཉམས་ཞན་པ་ལྟར་སྨྲ་བས་རྗེའི་སྙན་དུ། ད་རེས་ཁྱོད་ཀྱིས་རོགས་ཧུར་ཐག་མཛད་དགོས་རུང་ཅུང་མི་ཡོང་བ་འདྲ་ཟེར་བ་ཞིག་བྱུང༌།
ཞག་འགའ་ན་རྫོང་དུ་དཔོན་ས་སྐུ་བསྙུན་བབས་ལྕི་བར་བྱུང་ལ། དབང་བཀའ་རྗེས་གནང་མང་པོ་སོང་རྗེས་བསྙུན་ཟུག་རྣམས་ཞི་བའི་སྐུ་ཟུངས་ཞན་ཙམ་ཡོད་པ་ཞིག་བྱུང༌།
དེ་དུས་གཞིས་ཀ་གོང་དཀར་གྱི་བཟོ་བཀོད་གྲུབ་པའི་འཐངས་ཐིངས་པས། དྲུང་གནས་སྤྲུལ་སྐུ་བ་སྤྱན་འདྲེན་མགྱོགས་བསྐུལ་བཏང་བ་ལྟར། མྱུར་པོ་བཀྲ་ཤིས་རྩེར་ཕེབས་པ་ལ་དཔོན་སའི་དྲུང་ནས་སྒེར་གྱི་སྣ་ལེན་འཛུགས་སྟོན་དང་བཅས།
རྟེན་ཆེན་གྱི་སེང་ཁྲི་རྒྱབ་ཡོལ་རྒྱན་སྣ་དྲུག་གི་ཟུར་དུ་འབྲུག་རྒྱན་དང་བཅས་པ་བཟོ་ཁྱད་ཕུན་སུམ་ཚོགས་པ་ཤེས་ལྡན་ཕྱི་མ་རྣམས་ཀྱི་དཔེར་

འོས་པ་བྱུང་ན་ཡང༌། ནང་སེལ་ཞིག་ཡོད་འདུག་པའི་སྐྱོན་ཡིན་ནམ་ཐམས་ཅད་ཐུགས་འཁྲུག་པ་ཙམ་འདུག། དེ་སྐབས་ནུབ་ཅིག་ཁྲ་འབྲུག་ཆོས་སྐྱོང་སྐུ་ཕེབས་ཆོས་སྡེར་བྱོན། སང་སྔ་ཞོགས་ཀྱང་བབས་ནས། ལུང་བསྟན་མང་པོ་བྱས་འདུ་ཁང་ཐོག་ཆགས་སྟེང་དུ་རྗེ་མཁན་ཆེན་དང་མཆོད་ཡོན་ཐམས་ཅད་བཞུགས་སར་ཆོས་སྐྱོང་གིས་རྡོ་རྗེ་འཛིན་པས་ང་ལ་བཀའ་བསྒོ་ཞིག་མཛོད་ཟེར་རྨོག་ཕུད་སོང་བ་སྤྱན་དམིགས་ཙམ་གནང༌།
དེ་ནས་བདག་གྲོགས་མཆེད་རྣམས་ཀྱིས་ལྷ་ཆེན་ལ་གཟུངས་འབུལ་གྲབས་སྔར་ལྟར་བྱས།
གནོད་སྦྱིན་འཁོར་ལོ་གསར་བཞེངས་རྒྱ་ཁྱོན་ཡང་མདའ་གང་གྲུབ་བཞི་པ། བྲི་གཞི། བྲི་རྫས་སྔགས་བཀོད་ལུགས། དཔའ་བོ་གཅིག་བསྒྲུབ་གྱི་རྒྱུད་ལུང་དང་མཁས་གྲུབ་ཚད་ལྡན་གྱི་ཕྱག་བཞེས་མ་ཉམས་པ་དང་མཐུན་པར་བདག་གིས་བྲིས་ཐིག་དང༌།
དཔོན་ཡིག་ལྷ་བཙན་པས་མཚལ་གར་འགྲོངས་ཀྱིས་ཡི་གེ་མཛད། འདི་རྣམས་ཟླ་ཕྱེད་ཙམ་ལ་ཟིན་དུས་གློ་བུར་ཞིག་ལ་སྡེ་པ་བས་སྣར་ཕེབས་བཞུགས་མཛད་དེ་རེ་ཞིག་མ་ཕེབས།
རྗེ་བླ་མ་ཡང་དཔོན་སློབ་ཉུང་བ་རང་ཞིག་མཛད་བསམ་སྡིངས་སུ་ཕེབས། གསེར་འདུལ་སྟོབས་ཆེ་བ་རང་ཚུགས་པའི་སྒང་ལ། དཔོན་ས་སྐུ་ཁམས་ཕྱིར་ལོག་ནས་ཞག་བསྲན་ཆེ་སེ་མཛད།
ཉན་པོ་བྱུང་དུས་རྗེ་ཚར་པའི་བྱིན་རླབས་དུད་རྫས་ཀྱིས་ལན་ཅིག་ཕྱིར་ལྷོགས་པ་ལྟ་བུ་བྱུང་བས་ཐུགས་བདེ། མཆོད་ཡོན་སུ་ལ་ཡང་འཕྲོས་མ་ཕུལ་བར་བཞུགས་པས་ལོ་དེའི་ཟླ་བ་བརྒྱད་པའི་ཉེར་དྲུག་ཙམ་ལས་སྐུ་མ་འཚོ།
དེ་ནུབ་རང་མཆོད་ཡོན་གཉིས་ཀ་བཀྲ་ཤིས་རྩེར་ཕེབས། དཔོན་སའི་སྐུ་གདུང་ལ་དུས་ཐ་མའི་ཆོ་ག །ཀྱེ་རྡོར་མན་

ངག་ལུགས་སམ། བིརྺ་པའི་ལུགས་ཀྱི་རང་གཞུང་ལྟར། ཐོག་མར་ཆས་འཇུག་གྲུབ་ནས་ཉིན་རེ་བཞིན་ཀྱེ་རྡོར་གྱི་གསུང་ཆོག །བདུན་ཚིགས་གསུམ་གྱི་བར་སྐུ་ཚིགས་རེ་ལ་དངོས་སྟ་སྦྲེལ་བ་རེ་གནང༌། གསུམ་པའི་དབང་ཆོག་གྲུབ་ནས།
ཞུགས་སྦྱང་གི་ཆོ་ག་རྒྱས་པར་རུས་བུའི་ཆོ་ག་ཕྱག་ཚྭ་རབ་གནས་མདོར་བསྡུས་དང་བཅས་པ་གནང་དུས་ནམ་མཁའ་འཇམ་ཞིང༌། ཁྱད་པར་ཞུགས་སྦྱང་གི་ནུབ་མོ་ནམ་མཁའི་མཐོངས་ཐམས་ཅད་གཞའ་ཚོན་ཁ་དོག་མི་གཅིག་པ་མང་པོའི་ལྡིང་ཁང་དུ་གྱུར་པའི་ནང་ནས་འཇའ་སྤྲིན་རྩེ་མོ་མདོག་སྣ་ཚོགས་པ།
རྩ་བ་དཀར་པོ་ཀུ་ཤའི་སྡོང་བུ་འདྲ་བ་ཞིག་བྱུང་བ་སོགས་ཕྱི་ནང་གི་མི་ཐམས་ཅད་ཀྱིས་མཐོང་བས་ཡ་མཚན་སྐྱེས།
ཆོས་དང་གང་ཟག་རྣམས་ལ་དད་པ་དང་མཐོང་སྐྱེས། ཞལ་བཞུགས་ཡབ་སྲས་ལ། བླ་མའི་ཕྱག་ནས་སྙེལ་བྱ་གནང་སྦྱིན་རྗེ་བླ་མའི་དྲུང་དུ་ཡང་སྦྱིན་བདག་ཡབ་སྲས་ཀྱིས་དད་པ་ཆེན་པོ་དང༌། སྐུ་གཤེགས་ལ་ཐུགས་བརྩེ་བའི་ཐུགས་འདོགས་སྦྱང་ཡོན་ཐང་སྟོན་གྲལ་དབུར་ཕེབས་དུས་རྣམས་ལ་འབུལ་བ་དངོས་གཙང་གྲངས་མང་བ་དང༌།
མགོ་ཆེ་བ་ཁོ་ན་ཕུལ། གདུང་ཆོག་ལ་ཕེབས་པའི་ཚོགས་ཆེན་པ། འཕྱོས་བཀྲ་ཤིས་བདེ་ཆེན་པ།
འབྲུག་པའི་གྲ་ཚང་གཉིས། སེར་གསོག་ལ། རྩེས་དང༌། རི་བོ་ཆོས་གླིང༌། དཔལ་འབར། གཡའ་ནང་པ་རྣམས་བྱོན་པའི། སོ་སོའི་མཁན་པོ་བླ་མ་སློབ་དཔོན་རྣམས་རིམ་ཅན་དུ། རྗེ་མཁན་ཆེན་དྲུང་དུ་ཕྱག་འབུལ་ལ་ཕེབས།
གདུང་ཆོག་ཆེན་མོ་གྲོལ་སྐབས། རྗེ་དཔོན་སློབ་དེ་ནུབ་བསམ་སྡིངས་སུ་ཐེགས་བཞུད་གནང༌། སང་སྔ་བར་ཆོས་སྡེ་རང་དུ་

ཕེབས། གཟིམས་ཆུང་དུ་གསོལ་ཇ་ཞིག་ལ་ཤོག་གསུང་བ་བྱུང་དུས། བདག་བྱ་བྲལ་བས་ཀྱང་སྤོབས་པ་བསྐྱེད་ནས། སྐུ་གཤེགས་དེ་རང་གི་དགོངས་གཏད་ཀྱང་ཆེ་བ་འདུག་པ་དང༌། ལྷ་ཆེན་གྱི་རབ་གནས་དེ་ཞག་རེ་གཉིས་ཙམ་མིན་པ་ཞེ་དགུའི་ཐོག་ཏུ་འགྲིག་པོ་ཡོང་བ་འདུག་པས།
མཆོད་ཡོན་ཐུགས་རྩོལ་ཆེ་དགོས་ཞུས་པས། གོང་ན་བཞུགས་པ་ཐམས་ཅད་ཀྱི་དགོངས་པར་ཆུད་དེ་སྡེ་པའི་དྲུང་ནས་གསེར་གསོལ་དང་རབ་གནས་ཀྱི་ཐུགས་གྲབས་འགྲུས་པ།
དྲུང་ནས་སྤྲུལ་སྐུ་བས་སེང་ཁྲིའི་དབུས་སུ་ལྷ་ཆེན་གྱི་རུས་ཤིང་ལ་ཞལ་བཀོད་དང༌། ནང་གཞུག་གི་ཤིང་ཆའི་སྒྲིག་ཚོམས། ཞལ་གསེར་རྩེ་ཞོའི་སྲང་གང་ཡོད་པ་བཟབས་འབུལ། མཛོད་སྤུའི་འཁྱིལ་རིས་ལ་མུ་ཏིག་གི་རྒྱན་རྣམས་ལ་ནམ་དུས་ཀྱིས་ཀྱང་གཏུགས་པས་ཐུགས་རྩོལ་བསྐྱེད།
ལྷ་ཆེན་གྱི་འཁྲིས་ཁའི་གྲབས་ཤོམས་ཞལ་བཀོད་ཤིང་བཟོ་བ་དང་བལ་པོ་རྣམས་ལ་རིམ་ཅན་གནང་བ་དང་བསྟུན་པའི་བལ་པོས་ཀྱང་གསེར་གསོལ་མགྱོགས་པར་བྱས་རུང་གསེར་མདངས་ལྷག་པར་བཟང་བ་བྱུང༌།
གཟུངས་དང་གསུང་རབ་ཀྱི་གླེགས་བམ། སྔོན་བྱོན་གྱི་གྲུབ་བརྙེས་མང་པོའི་ཕྱག་ནས་བཞུགས་པའི་སྐུ་གསུང་ཐུགས་རྟེན་སྐུ་ཚད་འཚམ་པ་རྣམས་དང༌།
སངས་རྒྱས་ཀྱི་འཕེལ་གདུང་བྱུང་ཁུངས་ཅན་མང་པོ། དགྲ་བཅོམ་པ་དང་རང་རྒྱལ་གྱི་རིང་བསྲེལ། རྒྱ་བོད་ཀྱི་པཎ་གྲུབ་གོང་མ་ཇི་སྙེད་པའི་རིང་བསྲེལ་རྣམ་པ་གསུམ་སོགས་ནང་བཞུགས་མང་པོའི་བཅས་རྣམས་རྗེ་དཔོན་སློབ་ཀྱིས་ཁོར་མར་མཛད།
ཁྱད་པར་གནོད་སྦྱིན་མཉེས་པར་བྱེད་པའི་འཁོར་ལོའི་བསྒྲུབ་ཆོག་ལ། ཀླུ་ཁང་རྩེའི་

དབེན་གནས་སུ་ཕྱོགས་མཚམས་སྟེང་འོག་ཐམས་ཅད་ཁྱབ་པར་ལྷ་རྫས་གསེར་བཙོ་མ་ལྟ་བུ་ཤ་སྟག་གི་གནམ་རྒྱན་དང་ཁོར་ཡུག་ཏུ་ལྡ་ལྡི་བྲེས། འབྲུ་བཟང་པོས་གང་བའི་སྣོད་སྟེགས་བུར་འོས་པ་ལ། མཆོད་ཁེབས་གསེར་གྱི་མདོག་ཅན་བཀབ་པའི་སྟེང་དུ་སྔ་གོང་ནས་ཀྱི་གནོད་སྦྱིན་འཁོར་ལོ་ན་བཟའ་དང་སྐུ་ཆིངས་སོགས་ཀྱི་བཅའ་གཞི་ལེགས་པར་བསྒྲིགས་པ།
མཆོད་གཏོར་བཟང་པོ་དང་ནོར་བུའི་གཞོང་པ། ས་ལེ་སྦྲམ་དང༌། སིལ་མའི་གསེར་གྱི་ཐུམ་བུ།
དངུལ་གྱི་ཕ་གུ་ལ་སོགས་རིན་པོ་ཆེ་སྣ་ཚོགས་ཀྱིས་ཕྱུར་བུར་གང་བ། བྱུ་རུ་དང་སྤུར་ལེན་གྱི་དོ་ཤལ། མུ་ཏིག་གི་ཆུན་པོ་འཕྱང་ཞིང་བྲེས་པས་བརྒྱན། ཇ་གོས་དར་མང་པོ་བརྩེགས།
དཀར་གསུམ་མངར་གསུམ་གྱི་ཟས་སྣ་བཟང་པོ། སྨན་སྣ་ཚོགས་དང་བཅས་པས་རྒྱས་པར་བཀང་སྟེ་སྒྲུབ་ཞག་བདུན་སྐུ་མཚམས་ཀྱི་བཅད་རྒྱ་དམ་པོ་ལ་བཞུགས་པའི་ངང་ནས་གནང་བ་གྲོལ་འཕྲལ། གཟའ་ཚེས་བཟང་པོ་དང་སྦྱར་རྟེན་ཆེན་གྱི་རུས་ཤིང་བཙུགས།
དྲུང་གནས་སྤྲུལ་སྐུ་བས་ཞལ་བཀོད་མཛད། དཔོན་ཕུན་ཚོགས་ཕ་བུས་ཤིང་ཁྲིགས་རྣམས་བྱས།དཔོན་ཆོས་རྒྱལ་སོགས་བལ་པོ་གསུམ་གྱིས་གསེར་ཟངས་ཀྱི་ཁྲིགས་ཁ་གཟེར་སྡོམས་བྱས།
དཔོན་སློབ་ནས་འདི་ལྟར་གྱིས་ཤིག་པའི་གསུང་ཁོ་ན་ལྟར། ངེད་དགེ་སློང་དང་དགེ་ཚུལ་ཁ་ཤས་ཀྱིས་ནང་གཞུག་གི་རིམ་པ་རྣམས་འཕྱུག་མེད་དུ་བཟབས་ཏེ། བཟོ་ལས་པ་དྲག་ཞན་བརྒྱད་ཙམ་གྱིས་ཉིན་མཚན་དུ་འབད་ཀྱང༌།
འོལ་ཅི་ཙམ་གྱིས་མ་ཆོག་པས། ཞག་བཅུ་སྐོར་ལ་ཁྲིགས་ཁ་ལེགས་པར་ཟིན་པ་ཙམ་བྱུང་བས། སྔ་སོར་གྱི་དུས་ཐོག་ཏུ་སོང་བར་དགོངས།

དེ་རྗེས་དྲུང་ནས་སྤྲུལ་སྐུ་བ་ལ་ན་བཟའ་སྣ་ཁ། ཇ་སྤོབ་རྩེ། གོས་ཕྱི་ནང་རྣམས་ཚན་པ་མང་པོ། ཕྱག་གཡོག་པ་ལྔ་ཙམ་ལ་གོས་སྣ་ཁ་དང་བཅས་པའི་ཉེར་མཁོ་གྲངས་ཅན་གྱི་ཡོན་བཟང་པོ་བརྫངས། བལ་པོ་རྣམས་ལ་གསེར་རྐྱང་དང་གསེར་འདྲའི་ཇ་གོས་དར།
གོས་སྣ་སོགས་ཀྱི་རྫོངས། བཟོ་བོ་རྣམས་རིངས་ཁྱད་ཀྱིས་སྔ་འགྲོས་སུ་སོང༌། ཧོར་ཟླ་བཅུ་གཅིག་པའི་ཚེས་བཅུ་བཞི་དང་བཅོ་ལྔ་ལ་རབ་གནས་དངོས་སྟ་སྦྲེལ་བ་རྒྱས་པར་གནང་དུས་ཀྱང༌།
མངའ་དབུལ་གྱི་མཆོད་བྱ་རྟེན་ཆེན་ལ་ཁ་ཐི་དང་ན་ཇུས་བཟང་པོ་ཡུག། གི་གུ་ཤའི་ཏིང་བདུན་ཆ་ཆེ་གྲ་རྣམས་རྒྱུན་འཇོག་ཏུ་དམིགས་པ་དང༌། འཕྲལ་ཤོམས་ལ་མཱ་ན་ཧུའི་ཁྲུས་གཞོང༌།
ཤེལ་དངུལ་གྱི་གུ་ཤ་རྣམས་ཀྱི་ཕུད་ཕོར་དང་དམ་ཕོར། ཏིང༌། ཀོང་བུ་རྣམས་བཟོ་ཁྱད་ཅན་མང་པོ་བསྒྲིགས། ཉེར་སྤྱོད་ལྔ་རེ་རེ་ནས་བརྒྱ་ཕྲག་གཅིག་བཤམས་པའི་མཆོད་ཡོན་རྣམས་ཁ་ཆེས་བསྒྱུར་བ་ལ་མཆོད་རྫས་དང༌།
ཆོ་གའི་ཡོ་བྱད་བཟང་པོ་དང་བཅས། དཔོན་སློབ་རགས་བསྡུས་ཞལ་གྲངས་བཅུ་དྲུག་ཙམ་གྱིས་ཐུགས་དམ་གསུང་ཆོག་སྨིན་པར་མཛད་དུ་དངོས་གཞིའི་ཉིན་རྒྱས་གདབ་གྲུབ་མཚམས་ནས་རྟེན་གྱི་ཞལ་མདངས་སྔར་བས་བཟང་དུ་སོང་བ་བདག་གིས་རིག་བྱུང་བས།
འབྲུག་དཔོན་དབང་འཛིན་དཔལ་འབྱོར་ལ་གཟིགས་ཕུལ་དུས་ཐུགས་ངེས་འཁྲུངས། དེར་ཡང་ཆོས་སྡེ་ནང་ནས་རྗེ་བླ་མ་དཔོན་སློབ་དང་རྩེ་ཞབས་དྲུང་མཁར་ཐོག་ཞབས་དྲུང་ལྕམ་སོགས་ཆེ་ཧྲགས་མཆོད་ཡོན་ཁ་མི་གཅིག་པ་དུ་མ་ནས་རྟེན་འབུལ་དང༌།
ལེགས་བྱའི་གནང་སྦྱིན་འབུལ་ཆ་མང་རགས་སུ་བྱུང༌། སྦྱིན་བདག་ནས་ཆིབས་བཟང་པོ་དང༌། ན་བཟའ། གཞུང་ཇ། ཁྱད་ཇ། གོས་དར་སྤུས་གཙང་དུ་མས་རྡོ་རྗེ་སློབ་

དཔོན་མཆོད་པའི་འབུལ་ཆ། དགའ་སྟོན་ཙ་རུའི་བཟའ་བ་རྒྱས་ཤོམས་དང༌། ལས་ཚན་སོ་སོའི་རྣམ་གཞག །བྱིངས་ལ་ཡོན་འགྱེད་བཟང་དུ་བཏབ་དེའི་ཚེ་སྡེ་པ་རིན་པོ་ཆེ་དངོས་གྲུབ་རྡོ་རྗེའི་དྲུང་ནས་བཞུགས་གྲལ་བཀའ་འཕྲོས་ཀྱི་ཚུལ་དུ་ངས་བསམ་པ་རྣམ་པར་དག་པའི་དགེ་རྩ་བློ་སྟོབས་དང་རྒྱུས་གང་ལྕོགས་སུ་སྤེལ་བ་འདི་གཏམ་འདོད་དང་ཚེ་འདིའི་རྐྱེན་བཟློག་ཕྱི་མ་ཡང་འཇིག་རྟེན་དུ་ལྷ་མའི་ཕུན་ཚོགས་ཐོབ་འདོད་མིན་པར།
རང་གཞན་གྱི་དོན་དུ་རྫོགས་པའི་སངས་རྒྱས་ཐོབ་པར་སྨོན་ལམ་འདེབས་པ་ཡིན་གསུང། དོན་དུ་དགེ་རྩ་བྱང་ཆུབ་ཏུ་བསྔོ་བའི་སྤྱན་རྣམ་བཟང་པོ་མཛད་ཀྱིན་འདུག །དེ་སྐབས་ཞང་གྲོའི་འོང་བར་ལོ་མ་ལེགས་པ་ཡུན་རིང་པོ་སོང་བས།
དེ་ཕྱོགས་ན་ཡོད་པ་རྣམས། ཤམ་པོའི་སོས་ཆུ་རྐ་སྨད་པ་རྣམས་ཀྱིས་འཐུང་ཆེས་པས་ལན་ཟེར་བ་ཞིག་ཡོད་པར། རྟེན་རབ་གྲུབ་པའི་སོས་ཀ་ནས། དེ་ལ་མ་ལྟོས་པར་ལོ་འགྲོས་ལེགས་ཤིང་འོངས་ཆེ་བ་རྟག་པོ་བྱུང་བས།
ཐུབ་ཆེན་ཕྱོགས་དེར་ཞལ་གཟིགས་པའི་བྱིན་རླབས་སུ་ངེས་པ་རྙེད་དེ། བཀྲ་ཤིས་རྩེ་ཆ་ཞབས་ཀྱི་མི་སྡེ་རྣམས་དེ་ཡན་ལ་ཨར་པོས་ལོ་སྟར་གྱིས་བསུན་པའི་དད་པ་ལོག་གེ་བ་ཡོད་པ་དེ་ནས་དད་པ་གསལ་ཐབས་པ་ལྟར་མཆོད་མཇལ་དཀར་མེ་འབུལ་བ་མང་པོ་ཁད་ཉེ་འགྱང་ཀུན་ནས་རིམ་ཅན་དུ་བྱུང༌།
རབ་གནས་དེའི་ཟླ་ནང་ཕྱི་མ་ལ་དུས་རིམ་གྱི་ཐུགས་དམ་གཏོར་ཆེན་རྣམས་གྲོལ་རྗེས།
བསམ་སྡིངས་དང་ཀླུ་ཁང་རྩེ་སོགས་སུ་སྐུ་མཚམས་ཐོག་རེ་དང༌། ལུག་ལོའི་དབྱར་ངོ་ལ་གོང་དཀར་ཆོས་སྡེ་ནས་ཆོས་མཛད་རྣམ་རིག་པ་བྱོན་ནས་གཙང་ཁང་གི་གཡས་གཡོན་སྟོད་ངོས་ལ། སངས་རྒྱས་རབས་བདུན་སོགས་ཀྱི་

ལྡེབས་བྲིས་དང་མགོན་ཁང་གི་རྟེན་ལ་ཡང་ཚོན་ཕལ་ཆེར་སྒྲོན་རུང་སླར་མགོན་ཁང་ལ་མངའ་རིས་སྤྲུལ་སྐུ་བ་མགོན་པོ་ལྷུན་གྲུབ་ཀྱི་མཚོན་རྩི་བསྐྱར་སྒྲོན་སྤྱན་འབྱེད། གསེར་རིས་རྣམས་ལ་ཕྱག་ལེན་དྭགས་ཐོན་དུ་བཟབས་པས་གཞན་ལས་ཕུལ་དུ་ཕྱིན་པ་བྱུང༌།
མགོན་ཆེན་གྱི་ཚེམས་ཕྲེང་མཆེ་བ་དང་བཅས་པ་ཉ་ལྕིབས་ལས་གྲུབ་པ་སྤྲུལ་སྐུ་རི་ཕྱུར་བས་ཕུལ་བ་ཡང་ལེགས་པར་བྱུང༌། དཔལ་མགོན་བྲམ་གཟུགས་གཙོ་འཁོར།
སྔ་གོང་གི་རྩེ་རེག་གི་འཚུབ་ཆ་དུ་མས་འགྱངས། མ་གྲུབ་པར་ལུས་ཡོད་པ། དེ་ལོ་སྤྲུལ་སྐུ་ཀུན་ཚེ་བས་ཕྱག་བཟོ་མཛད། མངའ་རིས་སྤྲུལ་སྐུ་བས་ཚོན་རྩི་ལེགས་པར་བཏང༌། སྤྲུལ་སྐུ་བ་རྣམས་ལ་བསྙེན་བཀུར་ཡོན་བ་རྫོངས་དང་བཅས་རེ་ཞིག་ཐེགས།
གྲ་ཚང་གི་རགས་རིམ་ཕལ་ཆེར་ལ་ཀྱེ་རྡོར་གྱི་དབང་ཆ་འགའ་ཟུང་གིས་སྨིན་པར་མཛད་ནས། དབང་ཐོབ་པ་གང་ཡིན་ལ་ཀྱེ་རྡོར་མངོན་དཀྱིལ་མུས་ཆེན་གྱི་གཞུང་དང༌།
རྗེ་ཚར་ཆེན་གྱི་ལྷན་ཐབས་ནོར་བུའི་འཕྲེང་བ་འཛིན་རྒྱུགས་ལ་འགྱེད་པ་གནང༌། མཛུབ་ཁྲིད་རྣམས་དྲུང་ནས་དགེ་སློང་པ་ལ་བསླབ་སྟོན་གནང་བ་བཞིན་བཟུང༌། དེ་དུས་བཟོ་ལས་པ་མང་ཧྲགས་ཀྱིས། བླ་མ་ལྷ་ཁང་གི་ཐོག་བ་ལ་ཕིགས་རྣམས་བཀལ་ཟིན་ཡོད་ཐོག་ཏུ་སྤེན་བད་ཐིགས་ཁང་ཁོར་མའི་སྟེང་དུ་རྫའི་དཀར་བད་པདྨའི་དབྱིབས་ཅན་གྱི་ཁོར་བ་ནང་གི་ཞལ་བ་དང་བཅས་པ་ཡང་གྲུབ།
ལོ་གཞུག་ལ་དུས་རིམ་ཐོག་ཏུ་གྲ་ཚང་ཁྲོད་ནས་འགྲིག་གང་སོང་རྣམས་དང༌།
ཕྱོགས་འདུས་ཁ་ཤས་དང་བཅས་པའི་དཔོན་སློབ་མང་རགས་ཀྱིས། བླ་མ་ལྷ་ཁང་དུ་གཏོར་བཟློག་བཟབས་པ་ཞིག་བཙུགས། བསྒུལ་བའི་ནུབ་རྩུབ་ལྷོངས་དང་ཟོར་རྣམས་ཀྱང་ཐེབས་ཆེ་བར་བྱུང་བས།
དེ་ནས་ཞག་ཉི་ཤུ་ཙམ་ན་རྩེས་དང་དུ་གནས་ཚུལ་གསལ་པོ་བྱུང་བར། ཟླ་བ་ཡང་སྔ་མའི་

ནང་དུ་མིང་གསལ་གྱི་དགེ་བཤེས་ལྟར་སྣང་ཞིག་གིས་ཕྱོགས་འཛིན་གྱི་བློས་དྲུག་ཅུ་པའི་གཏོར་མ་འཕངས་འདུག་ཅིང༌། མྱུར་བར་ཁོང་ཉིད་ལྔ་པའི་ལམ་དུ་ཞུགས་འདུག་ཟེར། དེ་མཐུན་གྱི་ས་ནས་རྩེས་དང་ཚོགས་ལ་མང་འགྱེད་མངོན་ཚན་ཆུང་ངེ་བ་ཞིག་ཀྱང་བྱུང༌།
གཏོར་ཆེན་དེ་གྲོལ་ནས་གཏང་རག་གི་བསྐང་གསོ་གཏོར་གཤེགས་རྣམས་གྲུབ་མཚམས་རྗེའི་སྐུ་མདུན་ན་བདག་དང་རིག་པའི་རལ་གྲི་བ་གཉིས་པོ་ཇ་གྲལ་ཞིག་ལ་ཡོད་མུས་ནས་ཁོ་བོས་ད་ནི་ཆོས་སྡེའི་རྟེན་བཞེངས་ཀྱི་འགོས་རྣམས་ཀྱང་གྲུབ།
གྲྭ་པ་ཡང་ཕྱེད་ཉིས་བརྒྱ་ཙམ་ཞིག་འདུག་པའི་ཕལ་ཆེར་ལ་གསང་སྔགས་ཀྱི་བསླབ་སྦྱངས་རྣམས་གཞི་ཐིངས་འདུག་པ་དང༌། བདག་ཅག་གཉིས་ཀྱང་ཁའུ་སྐྱེད་ལྷས་པའི་སློབ་བཤད་ལ་མོས་པའི་དད་འདུན་ཆེ་བ་རང་ཡིན་པས་གསུང་ངག་ལམ་འབྲས་སློབ་བཤད་ཅིས་ཀྱང་བཀའ་དྲིན་ཆེ་དགོས་ཞུས་པས།
ཞལ་རྐྱལ་ལྟ་བུའི་གསུང་དུ། ཁྱེད་རང་རྣམ་པས་ལམ་འབྲས་གཞན་དུ་ཐོབ་འདུག་པས་དེས་ཆོག་གི་ཕེབས་པ་ལ་བདག་གི་ཉམས་ཁྲིད་ཅིག་རང་དོན་དུ་གཉེར་བས་སྒྲུབ་པའི་མཎྜལ་འབུལ་བ་ལགས་ཞུས་པས།
ཨ་ཀྱང་སློབ་བཤད་ཀྱི་བཀའ་སྲོལ་འདི་ལ་ཁྲིད་ཞུ་བ་རྣམས་ཀྱི་ཐོབ་བློ་དང་ཚིག་རིས་ཀྱི་ངག་སྒྲོས་བློ་ལ་བཟུང་བ་ཙམ་གྱིས་ཆོག་ཤེས་མ་བྱས་པར།
དམིགས་ཐུན་རེ་ནས་སྒོམ་ཅི་ནུས་བྱས་ན་ཉམས་མྱོང་གི་ཕན་ཐོགས་འོང་བས་རིམ་གྱིས་ཡོད་པ་བྱེད་གསུང་བ་ཕེབས། གཞན་ཡང་འདོད་ཆོས་སྣ་དུ་མའི་གསོལ་འདེབས་ཞུས་པར།
ཞལ་བཞེས་གྲུབ་མྱུར་བར་ཞབས་དྲུང་དུ་ཡོང་རྒྱུ་

ནས་རེ་ཞིག་བདག་གིས་རྩེས་དང་དུ་ཕྱིན། དཔོན་སློབ་ཆོ་འཕྲུལ་ཟླ་ནང་ཐུགས་དམ་བཅད་རྒྱ་ལ་བཞུགས་པ་གྲོལ་ནས། སྤྲེལ་ལོའི་དཔྱིད་དུས་གྲྭ་ཚང་ཀྱེ་རྡོར་གྱི་དཔེ་རྒྱུགས་སོང་བ་རྣམས་ལ་འགྲིག་གཏོང་བ་གནང་སྟེ།
ཕྱག་ལེན་ཕྲ་མོ་དག་ལ་ཡང་རྡོ་རྗེ་འཛིན་པ་མཁས་ཤིང་གྲུབ་པ་བརྙེས་པའི་སྤྱན་རྒྱུན་མ་ཉམས་པའི་ཞལ་སྤོད་སྔོན་དུ་སོང་ནས། མགོན་ཁང་གི་རབ་གནས་དང་བསྟུན་ཀྱེ་རྡོར་གྱི་བསྒྲུབ་མཆོད་འཛུགས་པའི་ཡོ་བྱད་ཀྱི་སྟ་གོན་སྤུས་གཙང་ཞིང་བཀོད་པ་ལེགས་པར་གྲུབ་ནས་དཔོན་སློབ་ལྔ་ཙམ་གྱིས་ས་ཆོག་མཛད།
ལྷ་སྟ་གོན་དང་བུམ་པ་སྟ་གོན་སོགས་ཀྱི་ཆོག་གྲ་ལ་དཔོན་སློབ་བཞི་བཅུ་ལྷག་ཙམ་བྱུང༌།
རྡུལ་ཚོན་གྱི་དཀྱིལ་འཁོར་ཡང་བཟབས་བྲིས་སུ་མཛད། གནམ་ས་བར་གསུམ་གྱི་རྒྱན་ལྟ་བས་ཆོག་མི་ངོམ་པ་བཀྲམ། བསྒྲུབ་མཆོད་དང་བདག་འཇུག་གི་ཆོ་ག་ཞག་བདུན་སྦྲེལ་དུ་གནང༌། མགོན་ཁང་གི་རྟེན་རྣམས་ལ་རབ་གནས་སྤྱི་འགྲོ་ཐུན་མོང་གི་ཆོ་ག་རྒྱས་པའི་སྟེང་དུ་དམ་པ་ཀུན་དགའ་གྲགས་ཀྱི་ཞལ་གདམས་སུ་འཁོད་པའི་ཕྱག་བཞེས་ཁ་བཀང་སྟེ་མཐའ་རྒྱས་སུ་མཛད་དུས།
ཡེ་ཤེས་ཕེབས་པའི་བྱིན་རླབས་ཀྱི་ཟིལ་ཆེན་པོ་མྱོང་གྲུབ་ཏུ་བྱུང༌།
འདི་སྐབས་སྦྱིན་བདག་ཆེན་པོ་ནས་ཐོག་མཐའ་བར་གསུམ་དུ་དཔའ་བོའི་སྟོན་མོ་དང༌། རྒྱུན་གྱི་བསྙེན་བཀུར་ལྷའི་དཔལ་འབྱོར་ལྟ་བུ་བྱུང༌། ཚོགས་མཁན་ཆེན་དཔལ་བསོད་བས་ཀྱང་མང་ཇ་བུར་སྟོན་སོགས་ཟུར་འདེགས་གནང༌།
དེ་ནས་མགོན་ཁང་དུ་རྒྱུན་གཏོར་རྒྱ་ཆེར་སྤེལ་བ་ལ་རྒྱན་བཀོད་བཟབས་པ་དང༌། དེའི་ཕྱི་ངོས་སུ་བཟང་གོས་བུང་བ་ལྟར་གནག་པའི་ཕན་རྩེ་གསུམ་པའི་འཕྲེང་ཚར།
དར་ཟབ་སྣ་ཚོགས་པའི་

ཕང་ཕུང་གི་བསྟར་བ་དང་ལྡ་ལྡི་བྲེས། སྟག་གཟིག་གི་ཤུན་པ་སོགས་བཀྲ་ཞིང་བརྗིད་པའི་སྤྱན་གཟིགས་སྤེལ་ལེགས་སུ་བཀོད་པ་རྣམས་མཐོང་ན་འབྱོར་པས་དྲེགས་པ་རྣམས་ཀྱི་བློར་ཤོམ་དཀའ་བ་བཤམས་ཚུལ་ཐམས་ཅད་སྐབས་སུ་འཐད་ཅིང༌།
ལས་དང་རྗེས་སུ་མཐུན་པར་བྱས་ཏེ་གཏོར་སྒྲུབ་བསྐང་གསོ་དང་བཅས་པ་ཡུན་རིང་དུ་གནང་བའི་མུས་ནས་མགོན་ཁང་ཆེན་མོར་ནུབ་རེ་བཞིན་གཏོར་སྒྲུབ་བསྐང་གསོའི་དགོངས་ཐུན་མ་ཆག་པ་གཏོང་བ་བཞི་སྡེ་རེ་མོས་སུ་སྤོས་ཀྱིན་མཛད་པ་དང༌།
ཟླ་རེ་བཞིན་མཁའ་འགྲོ་འདུ་བའི་དུས་གཉན་ཐམས་ཅད་ལ་བསྐང་གསོ་རྒྱས་པ་རེ། ཁྱད་པར་ཉེར་དགུ་ལ་ཤིན་ཏུ་རྒྱས་པ་གནང་བའི་རྒྱུན་བཙུགས་ཏེ། དུས་གཏོར་བཟབ་རྒྱས་སུ་སྔར་བས་དགོངས་པ་བསྐྱེད།
འདི་དག་ལ་སྔ་ཕྱིར་ངོ་མཚར་གྱི་ལྟས་ཆེ་ཕྲ་མང་པོ་དང༌། བར་སྐབས་སུ་ཐོག་སྟེང་མའི་རྩེར་མཚན་དུས་བམ་བསྐྱུར་གྱི་སྒྲ་འཇིགས་ཤིང་སྐྱི་གཡའ་བ་མང་དུ་བྱུང་འདུག
།ལོ་དེའི་ཟླ་བ་བཞི་པའི་ཞབས་སུ་རྗེ་མཁན་ཆེན་སྐུ་མཚམས་ཤིག་ཚུགས་པའི་ཁོག་ཏུ་བདག་གིས་གསེར་ཞོ་གང་གི་མཎྜལ་དང་བཅས་གསོལ་བ་བཏབ་ངོར་དཔལ་གུར་གྱི་མགོན་པོའི་ཆོས་སྐོར་སྣ་ཁ་དུ་མ།
འཕྲལ་དགོས་ཀྱི་ཞལ་ཁྲིད་ཕྲན་བུ་དང་བཅས་པ་གནང༌། དེ་སྐབས་སྙུག་ལར། ཡར་གཙང་གི་བདེ་གཟར་ཚན་ཆེ་བ་ལངས་པའི། ཡོལ་ཕུ་རི་གོང་དུ་བརླག་རྒྱག་བྱུང་འདུག་ཟེར་བའི་སྐད་ཆ་སླེབ་པ་དང༌། ཀླུ་ཁང་རྩེའི་ཕྱག་དྲུག་པའི་ལོ་གཏོར་ལ་སུས་བྱས་མི་ཐིངས་པའི་འགེལ་ཞིག་ཡོད་པ་བྱུང་བས་རྐྱེན་བྱས་དཔོན་སློབ་རྣམས་ཡས་ཕྱོགས་ཀྱི་ཉེར་གཟིགས་ལ་གློ་བུར་དུ་

རིངས་སྟབས་སུ་ཐེགས། ཆོས་སྡེའི་ལམ་འབྲས་ལྷ་ཁང་གི་རྟེན་གཙོ་རྡོ་རྗེ་འཆང་གི་གསེར་སྐུ་ཇོ་ཚད་ཞིག་བཞེངས་གྲུབ་གདོང་ཡིན་པས། ནང་བཞུགས་ཀྱི་གྲབས་ཡུལ་ཙམ་དུ་བདག་ལ་བཀྲ་ཤིས་རྩེར་སྡོད་དགོས་པའི་བཀའ་ཕེབས་དང་སྦྱར་བགྱིར་འོས་ཕྲན་བུ་དང་བཅས་རེ་ཞིག་ཆོས་སྡེ་རང་དུ་བསྡད།
དཔོན་སློབ་རི་གོང་དུ་ཕེབས་དུས་མགོན་ཁང་ལ་ཡར་རྒྱབ་ཀྱི་དཔུང་སྣ་ཐོར་ཙམ་ལྷགས་ཚར་ནས་ཆུད་ཟོས་ཆེ་རབ་བྱུང་གྲུབ་ན་ཡང༌།
སྙན་འབུལ་ལོ་རྒྱུས་གནང་བས་ཞིག་གསོའི་སྦྱིན་བདག་ཡར་རྒྱབ་རང་ནས་མཛད། འཕྲལ་དུ་མགོན་ཁང་ལ་གསོ་རན་ཕུལ་ཕྱིན་མཛད་རུང་བཀའ་ཆད་འཚུབ་འགྱུར་ཆེས་པས་མགོན་གཡག་གིས་གཙང་པོ་ལྷོ་ཁར་ཁ་བལྟས་ཏེ་བརྒལ།
ཡར་རྒྱབ་ཀྱི་དམག་གསེབ་ནས་རི་གོང་དུ་བཅོམ་ཁྱེར་ལ་ཡོངས་པ་འགའ་ཞིག་སྙུག་ལར་ཡོད་པ་རྫོང་རྩེའི་སྒོ་མངས་ནས་སྲོད་ལ་དྲན་མེད་དུ་འཕྱོངས་ཏེ་ཤི་བ་དང༌། མི་མཐུན་ཕྱོགས་ཐམས་ཅད་འཕྲལ་ཡུན་དུ་ནོངས་པའི་འབྲས་བུ་ཐོབ་པར་གྱུར་ཏོ།
།དཔོན་སློབ་བཞུགས་ཐོག་གཞུ་ལོག་གྲོང་པའི་དམག་མི་རགས་བསྡུས་ཀྱིས་ཡོང༌། རི་གོང་ཕུ་ནས་དུད་འགྲོ་ཚན་ཆེ་བ་དེད་པ་ལ། དུར་ཁྲོད་བདག་པོའི་གཏོར་མ་གནང༌།
འདི་ཕྱོགས་ནས་མི་ཉུང་ཤས་ཀྱིས་ཕྱིན་པས་ལྷོགས། དམག་མཇུག་ཏུ་གཙང་དཔུང་འབྲོག་དཀར་མོ་གླིང་ཁར་འབྱོར་པའི་ཉེ་ལེན་ལ་ཡར་རྒྱབ་ཀྱི་དཔུང་རོགས་སུ། སྣེ་སྡོང་དང་བཀྲ་ཤིས་རྩེའི་དམག་དཔོན་ལ་སྡེ་པ་རིན་པོ་ཆེ་ཐེགས།
དེ་དུས་སྐུ་རིམ་བཀྲ་ཤིས་ཆོས་སྡེ་མགོན་ཁང་དུ་བསྐང་གསོ་བརྒྱ་ཚར་དང་སྦྲེལ་བའི་ཁ་འབར་མའི་གཏོར་ཆེན་ཞིག་ཁོ་བོ་ལ་བཀའ་

ཕེབས་པ་ལྟར་བགྱིས་སོ། །དཔུང་ཕན་ཚུན་འགྱེས་གདོང་ཞུ་དོན་གྲུབ་པའི་ཡར་བཀུར་གཙང་གསུམ་སོགས་ཆེ་ཕྲའི་མི་སྣས་སྙུག་ལའི་ས་འབྱེད་ཀྱི་དུས། དཔོན་སློབ་ནས་བཀའ་ཁྱབ་ལྟར། རི་གོང་དུ་མཆོད་གཏོར་དང་དཀར་མེ་རྒྱུན་མི་འཆད་པའི་ཆ་རྐྱེན་བོགས་ཡོང་ཆོད།
དེ་ནས་ལྷུན་རབ་གཡུལ་རྒྱལ་གཉིས་སུ་ཕེབས་པ་ནས་གཞིས་ཀ་གོང་དཀར་དུ་སྤྱན་འདྲེན་ཞུས་དུས་ཞབས་དྲུང་མིའི་དབང་པོ་དང་མཉམ་ཕྱག་བཞུགས་གདན་མཐོ་དམའ་མཉམ་པས་མཇལ་ཁ་གཞིས་ལེན་དང་བདག་མོ་དོན་ཡོད་རྒྱལ་མོ་ལ་ཚེ་རྟ་ཕྱག་དྲུག་པའི་གཏོར་དབང་སོགས་གནང༌།
ཡར་རྒྱབ་ནམ་མཁའ་མཛོད་ནས་གདན་འདྲེན་ཞུས་འདུག་རུང་མ་ཕེབས་པར་བཀྲ་ཤིས་ཆོས་སྡེར་ཤར་ཕེབས་གནང༌།
སྙུག་ལ་ནས་སྤྱན་དྲངས་པའི་ཚོགས་བདག་གི་སྐུ་བརྙན་བྱིན་རླབས་ཅན་དང༌། གཟུངས་པར་ལ་བདག་གིས་སྙན་བསྐུལ་དང་གསོལ་དཔོན་བྱང་ཆུབ་རྒྱ་མཚོས་དོ་དམ་བྱས། རྗེ་མཁན་ཆེན་རིན་པོ་ཆེས་བཀའ་ཐོ་གནང་བས་བཀྲ་ཤིས་ཆོས་སྡེར་རྟེན་བཞེངས་རིམ་ཅན་ལ་དམིགས།
ཡར་རྒྱབ་ཞབས་དྲུང་ཁུ་དབོན་ནས་ཐུགས་དད་ཀྱི་ལོངས་པར་ཕུལ་བ་ཡང་སྤྱན་དྲངས་ཆོས་སྡེར་འབྱོར། ཚོགས་བདག་རྫོང་དུ་བཞུགས་དེ་ནས་རྩེས་དང་གསོ་སྦྱོང་གླིང་དུ་དཔོན་ས་ཆོས་མཛད་དྲུང་ལ་ཚེ་རྟ།
རྣམ་འཇོམས་བྱབས་ཁྲུས། ཕྱག་དྲུག་པའི་གཏོར་དབང་རྣམས་གནང་བར་ཕེབས་བཞུགས་ཞག་བདུན་མཛད་དེ་ཕེབས་ལམ་དོལ་སྔོན་རྫོང་དུ་ཡང་ཆིབས་ཤོལ་དཀར་སྤྲོ་སོགས་ཞུས།
སླར་ཆོས་སྡེར་ཕེབས་བཞུགས་

ཐོག །ལྷ་བཙན་པོའི་གདུང་རིགས་སུ་འཁྲུངས་པ་ལས། སྲིད་སྤངས་ཏེ་ཐར་པར་བྱོན་པའི་བཤེས་གཉེན་དམ་པ་རྗེ་དྲུང་རིན་པོ་ཆེ་དབང་ཕྱུག་རབ་བརྟན་པ་ཕེབས་ཏེ། ཚེ་དབང་དང་ལྗགས་ལུང་ཐུང་བ་ཞིག་གསན་བཞེས་དང༌།
ཕྱག་དཔེ་ཞལ་བཤུས་ལ་ཞག་འགའ་ཟུང་བཞུགས་རིང་མཆོད་ཡོན་ཐམས་ཅད་གསུང་ངག་ཞིབ་མོལ་དང༌། དག་སྣང་གཅིག་ཏུ་དཀར་བའི་རྟེན་འབྲེལ་རྨད་དུ་བྱུང་བ་ཡང་གཞན་དོན་ཁོ་ནར་འགྲིག །དེ་མུས་ནས་རྗེ་དྲུང་རིན་པོ་ཆེ་དཔོན་སློབ་ནཱ་ལེནྡྲར་བདག་ཆེན་ཆོས་ཀྱི་རྒྱལ་པོ་དབང་པོའི་སྐུ་ཚབ་ལ་ཕེབས།
དེ་རྗེས་བདག་གིས་རྩེས་དང་ནས་ཡོངས། ཆོས་སྡེ་ཀླུ་ཁང་དུ་མེ་འབར་མའི་པོ་ཏིའི་ལུང་ཞིག་ཞུས་པ་རྫོགས་མཚམས་བཀའ་ཕེབས་སུ་ངེད་ལ་སྔར་ཐོབ་ཟིན་པའི་སྙན་བརྒྱུད་པོ་ཏིའི་ནང་ནས་ཕྱུང་བ་རྣམས་ལ་ཕྱག་དཔེའི་ཞལ་བྱང་ཕབ་པའི་ཐོབ་ཡིག་བགྱིས་ཕེབས་པ་ལྟར་ལག་བྲིས་སུ་བྱས།
ཁྱེད་གུར་གྱི་གསང་ཁྲིད་དེ་འཆག་མེད་སྒོམ་གྱིན་ཡོད་དམ་ཕེབས་པ་ལ།
གསང་ཁྲིད་བློ་ལ་ཤིན་ཏུ་འཇེབས་ཤིང་མོས་པ་ཆེ་བར་ཡོད་པས་མ་ཆག་ཙམ་བྱས་ཞུས་པས་ཞལ་འཛུམ་པ་མཛད། དེ་ནས་མི་འགྱང་བར་མཚན་གཟུངས་ཀྱི་ཁ་སྐོང་རྣམས་པར་དུ་བཞེངས་པ་གནང༌།
ཞབས་ནས་ཅུང་ཟད་ཁ་རེག་ཤར་དུ་སོང་བ་དེ་ཡང་གཡར་པོའི་ཚུལ་དུ་སླངས་པས་སྔར་གང་ཡོད་རྣམས་ཆ་འགྲིག་ཏུ་བྱུང༌། ཆོས་སྡེའི་ཐེམ་མི་འདར་བཀས་བཅད། སྔར་དཔོན་སའི་དབུ་ཁབས་གསེར་ཞོ་བརྒྱའི་གོང་ཡོད་པ་དཔོན་ས་ཡུམ་གཤེགས་དུས་ཐུགས་དམ་འདོགས་སུ་ཕུལ་བ་དེ་བཀྲ་ཤིས་རྩེ་རྫོང་རང་དུ་གནང་ནས་ཀྱེ་རྡོར་བསྒྲུབ་མཆོད་དེ་ལོ་སྟར་གྱི་ཆག་མེད་དུ་འཛུགས་པའི་ཐེབས་ལ་དམིགས་བསལ་དུ་

ཡར་ཀླུངས་བྲེལ་ཁ་ནས་བརྒྱ་དང་ལྔ་བཅུ་ནས་རྐྱང་གཙང་འགྲིལ་དུ་ཡོད་པ་སྤྲེལ་ལོའི་སྟོན་སྟེང་ནས་རྩིས་ཕུལ། གཙང་ཁང་གི་དཀར་མེ་ཐེབས་ཀྱང་སྔར་ནས་ཕྱེ་ཟིན་པ་ལ་ཉིན་མཚན་ཐུབ་པའི་ཀོང་བུ་རེ་འགེངས་པ་ལ་མར་སྲང་མཆོད་ཡོན་ཐུན་མོང་དུ་ནང་རེ་བཞིན་སྲང་འདེགས་སུ་བྱས་པ་དང༌།
རྫོང་ནས་ཞལ་ཟས་རྒྱུ་ལྕགས་གཟར། མགོན་ཁང་དུ་གཏོར་བསྔོ་བསྐང་གསོའི་ཡོ་བྱད་ཆ་ཚང་རེ་འཆག་མེད། དེ་དུས་གྲ་ཚང་བྱིངས་སོ་སོ་ཡང་བཀྲ་ཤིས་ཆོས་སྡེ་རང་དུ་བཅར་བཞུགས་ཀྱི་འགོ་དོད་པ་ནས་དཔལ་འབར་བ་རྣམས་མ་གིར་ཕོགས་ལེན་པའི་སྟབས་ནས་བསམ་སྡིངས་སུ་བཞུགས་རྟག་ངོས་སློབ་དཔོན་ཡང་ཁུ་སྤེ་ཀུན་སྤངས་པས་མཛད།
སྐབས་སྦྱར་རྣམས་ལ་ཆོས་སྡེ་མ་རང་ལ་བསྙེག
།བཀྲ་ཤིས་ཆོས་སྡེ་རང་དུ་མང་ཇ་ཡང་ཉིན་རེ་བཞིན་རྒྱུན་མི་འཆད་པ། སྔ་དྲོ་འདུ་ཁང་སྟེང་སོགས་གང་བབ་ཏུ་གཏོར་མ་བརྒྱ་རྩ་གདན་གུང་ཚིགས་དང༌། དགོངས་མོའི་ཆོས་སྤྱོད་ཀྱི་ཚོགས་རྣམས་འདུ་ཁང་གུང་དུ་མཛད།
དགོངས་མོ་ཆོས་སྤྱོད་འཚོག་པ་ལ་གཎྜི་བརྡུང་བ་རྣམས་སྒྲིགས་ལ་འཇུག་པ་གནང༌། དེ་སྐབས་ཀླུ་ཁང་རྩེར་བཞུགས་པའི་སྐུ་མདུན་ན་བདག་གཅིག་པུ་ཡོད་པའི་སྐབས་ཤིག
།བཀའ་ལུང་དུ་གནས་གསར་ནས་སྡེ་པ་ཆོས་རྗེ་འདི་ལ་ཁྲིགས་ཀྱང་ཡོད་སྔོན་རྗེ་ཚར་ཆེན་ཡང་ནཱ་ལེཎྜར་བདག་ཆེན་ངག་པའི་སྐུ་ཚབ་ལ་བཞུགས་ནས་འགྲོ་དོན་བྱུང་བ་ཡིན་གསུང་བ་ཕེབས་པ་ལ་ཕྱིས་ངེས་པ་བསྙེད་དོ།
།དེ་དག་དང་ཁད་ཉེའི་སྐབས་ཤིག་ཏུ་གདན་ས་ཆེན་པོ་དཔལ་ལྡན་ས་སྐྱའི་ཁྲི་ཐོག་ན་བཞུགས་པ་བདག་ཆེན་ཆོས་ཀྱི་རྒྱལ་པོ་བསོད་ནམས་དབང་པོའི་ཞབས་དྲུང་ནས་མཆོད་དཔོན་དཀོན་ཁང་རབ་འབྱམས་པ་ཆེད་དུ་མངགས་པའི་བཀའ་ཤོག་

དང་བཅས་བཀྲ་ཤིས་ཆོས་སྡེ་རང་དུ་འབྱོར་པའི་བཀའ་ངག་ལ། བདག་ཆེན་དོ་རྗེ་འཆང་གི་སློབ་བཤད་མཐའ་དག་ལ་དེང་སང་ས་སྐྱ་པའི་བསྟན་འཛིན་གྲགས་ཆེ་ཆུང་མང་པོར་བརྟག་དཔྱད་བྱས་དུས། དེ་ནས་མཁན་རིན་པོ་ཆེ་ལ་བཞུགས་རྒྱ་ཆེ་ཞིང༌།
དེར་ཡང་གྲྭ་ཚང་གསར་འཛུགས་ཀྱི་ལེགས་ཚོགས་ཀྱི་སྐབས་ཡིན་འདུག་པ་དང༌། ངེད་རང་ཡང་རང་ལུགས་ལ་ཐུན་མོང་དུ་གྲགས་པའི་མདོ་སྔགས་ཀྱི་འཆད་ཉན་རྣམས་བློ་ཁ་གང་བར་བྱས། བདག་ཆེན་རྒྱ་གར་ཤེས་རབ་རྒྱལ་མཚན་དཔལ་བཟང་པོའི་བཀའ་བབས་རྣམས་ཆོས་ཀྱི་རྒྱལ་པོ་སྔགས་འཆང་ཆེན་པོ་ལས་ཐོབ།
ཞལ་སྔ་ནས་བློ་གྲོས་རྒྱལ་མཚན་དཔལ་བཟང་པོའི་བཀའ་བབས་ཀྱི་ཆོས་སྐོར་རྣམས་ཞུ་མ་ཐུབ་ཅིང་དེར་ཞུ་བ་འོས་པའི་དག་སྣང་ཤར་བས་འདོད་ཆོས་རྣམས་རྫོགས་པ་ཞིག་དང༌།
ཁྱད་པར་གུར་མགོན་གྱི་ཆོས་སྐོར་གསན་ཡིག་ཞིབ་པ་ཞིག་ད་ལམ་བསྲིང་བ་དང་གང་ཅིའི་གསལ་ཕེབས་ཐུགས་ཡུལ་ལ་བཞུགས་དགོས་གསུང་བ་ཕེབས་པའི་ཞུ་ལན་མཆོད་རམ་པའི་མདུན་དུ་འཕྲལ་གནང་ལ་ཞབས་དྲུང་ནས་དགོངས་པ་དེ་བཞིན་བདག་གིས་རིན་པོ་ཆེ་ཚར་པའི་དྲུང་དུ་ཆོས་སྐོར་དེ་རྣམས་ཐོབ་རུང་དབང་ཁྲིད་རྣམས་ནི་སྤྱིར་ཡང་རྡོ་རྗེ་འཆང་ལ་ཡར་འབུལ་ཞུ་མི་ནུས་ཤིང༌།
ཁྱད་པར་ལུང་རྣམས་མིག་ཚག་ན་མི་བདེ་བའི་སྐྱོན་གྱིས་འབུལ་དཀའ་བར་འདུག་པས་དགོངས་མི་ཁྲེལ་བ་མཁྱེན་ཅིང༌། དོན་འདི་ལས་མ་འདས་ཕྱིན་ཐོབ་ཡིག་ཀྱང་ཕུལ་རུང་དོན་ཆུང་བས་མི་འབུལ།
བདག་གིས་དཔེ་ཆ་རྣམས་མ་འཁྱར་བར་ཡོད་པ་ཕྱག་ཏུ་འབུལ། ཞུ་ལེན་ཡང་དེ་མཐུན་དུ་འབུལ་ཕེབས་པར། ཁོང་གིས་མཁན་ཆེན་རིན་པོ་ཆེའི་དྲུང་དུ་འཕྲལ་ཕུལ་གྱི་ཞུ་རིགས་སུ་བཀའ་ཆོས་འབུལ་བ་མ་གནང་ན་

ཕྱག་དཔེ་ཕུལ་ཀྱང་བེད་མི་ཆོད་པས། བདག་ཀྱང་འདི་ཀ་ལས་དོན་རིགས་གཞན་མེད་པ་དང་ཕུར་ཚུགས་མའི་ཞུ་བ་ཡིན་པས་བཀའ་ཆོས་ཀྱི་ཞལ་བཞེས་ད་ལམ་བདག་རང་ལ་ཡོད་པ་དགོས་ཤིང༌། དེ་མིན་སླར་ཡང་སྙན་བསུན་ལ་ཡོང་དགོས་པ་གཞིར་བཅས་པས།
གུར་མགོན་ཕྱོགས་ཀྱི་གསན་ཡིག་ཀྱང་ཡ་གིར་སྤྱན་ལམ་དུ་འབེབས་རྒྱུ་ཡོད་པ་དགོས་ཞུས་རུང༌། གསན་ཡིག་ཀྱང་མ་གནང་ཞུ་ལན་ཀྱང་སྔ་མའི་གསུང་རིགས་དེ་ཀ་བྱུང༌། རྫོང་ནས་སྡེ་པ་རིན་པོ་ཆེ་ཁུ་དབོན་གྱིས་རྟེན་བཟང་པོ་དང་བཅས་པའི་ཞུ་ཤོག་འབུལ་བར་རྗེ་མཁན་ཆེན་རིན་པོ་ཆེ་ནས་རེ་ཞིག་ཞུ་རིགས་འདི་བཞིན་གནང་གི་འདུག
།བཀའ་ཆོས་ཕར་འབུལ་ཇི་ལྟར་ཡོད་ཀྱང་ངེད་རང་སྦྱིན་བདག་གི་དད་ངོར་ཞབས་དྲུང་བདག་ཆེན་རིན་པོ་ཆེ་ནས།
ཆོས་སྡེ་འདི་ལ་རབ་གནས་དང་བཀའ་ཆོས་ཀྱང་སོ་སོའི་བསམ་པ་དང་མཚུངས་པའི་གནང་ཁྱབ་ཏུ་སྐོར་ཅིག་ཅིས་ཀྱང་ཕེབས་པ་དགོས་ཞུ་བའི་བང་ཆེན་དང་བཅས་མཆོད་རམས་པ་ཞུ་འཕེན་ལ་ཐེགས།
ཤབ་དགེ་སྡིངས་ཕུ་རི་བྲག་རྫོང་ན་བདག་ཆེན་ཞལ་དཀར་ལ་བཞུགས་སར་མཇལ། བཀྲ་ཤིས་རྩེའི་མཆོད་ཡོན་གྱི་ཞུ་རིགས་རྣམས་ཕུལ་ནས་ཆོས་ནི་ཡོད་ཤས་མི་ཁ་བ་འདྲ་ཞུས་འདུག །ཞག་གསུམ་ཙམ་ནས་བཀྲ་ཤིས་རྩེའི་བང་ཆེན་ཕྱིར་རྫོང་བ་གནང༌།
ཞུ་ལན་དུ་བླ་མའི་བསྐུར་ཆ་དང་བཅས་པའི་བཀའ་ངག་སྔ་ཕྱི་དུ་མར་ངེད་ལ་རྡོ་རྗེ་འཆང་དུ་རྩི་བ་མཛད་ན། དེའི་ངག་བཅག་ཏུ་མི་རུང་བས་འདོད་ཆོས་རྣམས་ཡོད་པ་གནང་དགོས་ཞུ་བ་དང༌།
སྡེ་པ་ལ་བདག་ཆེན་གྱི་བཀའ་ཤོག་ཏུ་ཚུད་པར་འདོད་ཆོས་རྣམས་རིན་པོ་ཆེ་ནས་

ལྷུག་པར་གནང་བ་ཞིག་བྱུང་ན་དེར་ཅིས་ཀྱང་ཡོང༌། དེ་མིན་ཁྱེད་ཀྱི་ལག་ནས་ཞབས་ཏོག་གང་ལོན་བྱེད་པར་ཡོངས་ཀྱང་དགོས་པ་ཆུང་བས་དེའི་གོ་བ་བླངས་པའི་རིན་པོ་ཆེའི་དྲུང་དུ་སྙན་འབུལ་དང༌། འདིར་བསྲིང་འོས་རིམ་པར་བྱེད་དགོས་ཕེབས་རུང་དེ་ཐོག་ཏུ་གསལ་ཁ་མེད་པར་རེ་ཞིག་ལུས།
དགུན་སྨད་རྗེ་མཁན་ཆེན་ཡོལ་ཕུ་རི་གོང་དུ་སྐུ་མཚམས་ལ་ཕེབས་བཞུགས་ཟླ་གཉིས་ཙམ་སོང་རྗེས། ལྷུན་རབ་གཡུལ་རྒྱལ་རྣམས་སུ་ཕེབས།
དེ་ནས་གཞིས་ཀ་གོང་དཀར་དུ་ཞབས་དྲུང་བདག་མོས་སྤྱན་དྲངས་ཏེ་ཐོག་མར་ཞབས་དྲུང་ཁུ་དབོན་རྣམས་ཀྱིས་བཀུར་སྟི་ཆེན་པོ་དང་བཅས་པས་སྣ་ལེན་བཟང་པོ་ཚད་མེད་པ་མཛད། ཞབས་དྲུང་བདག་མོ་དོན་ཡོད་རྒྱལ་མོས་ཕུན་སུམ་ཚོགས་པའི་འབྱོར་པ་རྒྱ་མཚོས་བསྙེན་བཀུར་ཏེ་ཟླ་སྦྲེལ་དུ་མའི་བར་དུ་ཆོས་ཀྱི་འཁོར་ལོ་བསྐོར་ཏེ་བདག་མོ་དཔོན་བློན་རགས་བསྡུས་གོང་དཀར་ཆོས་སྡེ་ནས་རབ་འབྱམས་པ་ངག་དབང་རྒྱལ་མཚན།
ཆུ་ཤུར་ཕག་གདོང་ནས་ཆོས་རྗེ་གདན་ས་པ་སོགས་མང་རགས་ལ་ཀྱེ་རྡོར་རྒྱུ་དབང༌། ནི་གུ་ཆོས་དྲུག་གི་ཁྲིད། གཞན་ཡང་དབང་བཀའ་རྗེས་གནང་མང་པོ་སྤྱི་གོས་སོ་སོར་སྩལ། སླར་ཡང་རྩེ་དཔོན་བློན་གྱི་སྤྱན་འདྲེན་དང་བཅས་ཏེ་ཕེབས།
ཤིང་མོ་བྱའི་ལོ་ནང་དེ་ནས་བཟུང་བཀྲ་ཤིས་ཆོས་སྡེར་གྲྭ་ཚང་བྱིངས་ལ་ཆོ་འཕྲུལ་དུས་ཆེན་གྱི་བར་མང་ཇ་སོགས་ཞབས་ཏོག་གང་ལྕོགས་དང་བཅས་སྨོན་ལམ་ཡང་ཚུགས།
ཟླ་བ་བདུན་པའི་བཅོ་ལྔ་མཆོད་པ་ལ། ཉེར་སྤྱོད་བརྒྱ་ཕྲག་ཏུ་སྤེལ་བའི་མཆོད་བཀོད་རྒྱས་པ་དང་བཅས་པའི་ལམ་འབྲས་བླ་མ་མཆོད་ཆོག་གྲུབ་འཕྲལ་ཀྱེ་རྡོར་གྱིས་ཆོག་བཙུགས་

པའི་བསྒྲུབ་མཆོད་ཇི་སྲིད་དུ་དགོངས་རེ་བཞིན་བསྐང་གསོ་ཚར་རེ་ཡང་མི་འཆག་པའི་ག་སྲོལ་ལ་འཇུག་པ་གནང༌། དེ་སྐབས་ནོར་བུ་གླིང་ན་གོང་མ་གདུང་བརྒྱུད་རིན་པོ་ཆེ་སྐུ་མ་བདེ་བར་རྒྱ་འདྲེའི་གནོད་པ་ཚན་ཆེ་བའི་ལྟས་བྱུང་བས་བཀྲ་ཤིས་ཆོས་སྡེར་རྗེ་མཁན་ཆེན་སྤྱན་འདྲེན་བཏང༌།
དེ་འཕྲལ་ལྟ་བུར་ཕེབས་ལམ་ལ་ཞུགས་དུས་ནོར་བུའི་གླིང་ཁར་ཞབས་དྲུང་གདུང་བརྒྱུད་ཀྱི་གཟིགས་སྣང་དུ་གཞིས་ཀའི་མཐའ་དམག་གིས་བསྐོར་བའི་གསེབ་ནས་བཙུན་པ་ཐལ་སྐྱ་བོངས་ཆེ་ཞིང་མི་གདུག་པ་ཞིག་སྐུ་མདུན་དུ་བྱུང་ནས་ང་ནི་ཐེགས་པ་དགའ་ཡ་གི་ན་མར་ཆོས་རྗེ་ཀུན་སྤངས་པ་དེ་ནས་རེ་ཞིག་མི་ཐོན་ཟེར་མྱུར་དུ་ཡལ་སོང༌།
དེ་མ་ཐག་མཆོད་གཡོག་པ་ནོར་བུ་གླིང་དུ་འབྱོར། དེ་ནས་མྱུར་པོར་རྗེ་བླ་མ་ཡང་ཕེབས། གུར་མགོན་ཁྲོ་བཅུའི་གཏོར་དབང་གནང་བས་འཚུབས་རྣམས་ཞི། སྙུན་ཟུག་རྣམས་ཀྱང་རེ་ཞིག་འཆག་པ་བྱུང་རུང་སྐུ་ཟུངས་ཇེ་ཞན་ལ་ཟླ་ཤས་བཞུགས་ནས་བཅོས་ཁ་མ་ཐུབ་པར་སྐུ་མ་འཚོ།
རྗེ་མཁན་ཆེན་ཡང་དབུ་སྔས་སུ་བསྲུང་འཁོར་ལ་ཟླ་ཕྱེད་བར་བཞུགས་ཏེ་གོང་མ་སྐུ་ཁམས་ཟོ་ཐེན་ཡོང་རེ་ནས་ཆོས་སྡེ་རང་དུ་ཕེབས། དེའི་ཚེ་ས་སྐྱ་ཞབས་དྲུང་སྐྱེད་ཚལ་དུ་རྗེ་ཆོས་འཕགས་པའི་དངུལ་གདུང་ཞལ་བཀོད་དང༌།
དགོངས་རྫོགས་སྐུ་སྐལ་ལ་སྤྱན་འདྲེན་ཞུས་པར་ཕེབས་བཞུགས་ཐོག་ནས་བཀྲ་ཤིས་རྩེ་མཆོད་ཡོན་དུ་བང་ཆེན་བཀའ་ཤོག་དང་བཅས་པ་གནང་བས།
བདག་ཆེན་གོང་དཀར་རྡོ་རྗེ་གདན་དུ་ཕེབས་དུས་བཀྲ་ཤིས་རྩེ་ནས་རབ་འབྱམས་པ་བློ་གྲོས་རབ་ཡངས་དང༌། གདན་འདྲེན་དུ་ཆོས་རྗེ་བཀྲས་

རྣམ་པ་ཆེད་དུ་བརྫངས་པས་རྗེ་བླ་མས་བཀའི་བདུད་རྩི་སྩལ་ནས་ཕེབས་བཞུགས་འཆར་ངེས་ཀྱི་ཞལ་བཞེས་གྲུབ་ནས་ཕྱིར་འོངས། རབ་འབྱམས་པ་ལ་བདག་ཆེན་ནས་སྤྱིར་ཡང་ཆོས་སྣ་མང་བ་དང༌། ཁྱད་པར་མགོན་ཆེན་གྱི་ཆོས་སྐོར་རྣམས་ཐོག་མར་ཚུགས་དགོས་པའི་ཞུ་བ་བསྐྱར་ནན་དང་བཅས་རྗེ་མཁན་ཆེན་དྲུང་དུ་ཞབས་བསྐུལ་བ་གནང༌།
རེ་ཞིག་བསམ་ཡས་ཕོ་བྲང་དུ་ཕེབས་བཞུགས་ནས་སྡེར་པའི་གྲུབ་རྒྱབ་ཕེབས་སྐབས་བཀྲ་ཤིས་རྩེ་ནས་མཆོད་ཡོན་ཐམས་ཅད་ཆིབས་ཧྲགས་བཟབས་བསྒྲིགས་ཀྱིས་སྒེར་པ་ནས་བསུས་ཏེ་གྲ་ཚང་གི་སེར་སྦྲེངས་ཕྱག་མཚན་བཀྲ་བ་དང་བཅས་པས་ཆོས་སྡེར་ཕེབས།
ཐོག་མར་སྒོ་མང་དུ་བཞུགས་གྲལ་ཆེ་རགས་བསྒྲིག་པར་སྦྱིན་བདག་ནས་གཞིས་ལེན་དཀར་སྤྲོ་བཟབས་རྒྱས་ཐོག
།དཀོན་ཁང་རབ་འབྱམས་པ་དང༌། ཁུ་སྤེ་ཀུན་སྤངས་པ་གཉིས་ཀྱིས་ལམ་འབྲས་སློབ་བཤད་དང་ཚོགས་བཤད་ཀྱི་ཁྱད་པར་ལ་ཁུངས་དང་སྦྱར་བའི་དྲི་བ་དང་ལན་འདོན་རྒྱས་པའི་འབེལ་གཏམ་མཛད།
དེ་ནས་ཞབས་དྲུང་བདག་ཆེན་རིན་པོ་ཆེ་གཟིམས་ཆུང་བླ་མ་ལྷ་ཁང་དུ་བཞུགས། ཐོག་མར་རྗེ་མཁན་ཆེན་དཔོན་སློབ་ཉུང་བསྡུས་ལ་ཚེ་དཔག་ཏུ་མེད་པ་ལྷ་དགུའི་དབང་རྒྱས་བསྡུས་བརྒྱ་ཚར་བརྟན་བཞུགས་སུ་གནང༌།
སྐབས་བབས་ལ་གཟའ་སྐར་ལེགས་པ་དང་སྦྱར། བདག་ཆེན་རིན་པོ་ཆེའི་ཞབས་ཕྱིར་འཕྱོང་རྒྱས་འདུ་ཁང་མཁན་པོ། ཁུ་སྤེ་ཀུན་སྤངས་པ་རིག་རལ། སློབ་དཔོན་རབ་འབྱམས་པ་བློ་གྲོས་རབ་ཡངས།
སྡེ་པ་རིན་པོ་ཆེ་དངོས་གྲུབ་རྡོ་རྗེ་ཁུ་དབོན་སོགས་གཞི་བྱེས་ཀྱི་ཕྲ་རགས་མི་ཉུང་ཧ་ཅང་མི་

མང་བའི་གྲར་རྡོ་རྗེ་འཆང་གཞོན་ནུའི་ཞབས་ཆོས་ཀྱི་གདན་སེང་གེའི་ཁྲི་ལ་འཁོད་ནས། དཔལ་གུར་གྱི་མགོན་པོ་ལྷ་བརྒྱད་སོགས་ཀྱི་དབང་རྣམས་དང་ཁྲོ་བཅུའི་གཏོར་དབང་སོགས་དང་རྗེས་གནང་གི་རིམ་པ་མང་པོའི་སྨིན་བྱེད་དང་བཅས་སྲུང་འཁོར་བྲག་རྫོང་མའི་ཁྲིད་རྒྱས་པར་སྩལ།
དཔོན་སློབ་མཆོད་ཡོན་ཉུང་འདུས་ལ་གསང་ཁྲིད་ཞིབ་ཐེམས་སུ་གནང་ངོས་མེ་འབར་མ་སོགས་པོ་ཏི་དུ་མའི་ལུང་རྒྱུན་ཡང་མཛད། གཞན་ཡང་བཀའ་རྗེས་གནང༌།
ཞལ་གདམས་ཕྲ་རགས་མང་པོ་གསན་བཞེས་འཕེལ་བར་ཟླ་སྦྲེལ་དུ་མའི་བར་དུ་བྱུང༌། གྲྭ་ཚང་བྱིང་ལ་ཞབས་དྲུང་བདག་ཆེན་རིན་པོ་ཆེ་ནས་ཐོག་མའི་འདུལ་བའི་བསླབ་བྱ་འཆད་པ་གནང༌། དེ་རྗེས་སྒྲུབ་ཐབས་བརྒྱ་རྩའི་རྗེས་གནང་དང་རྫོང་གི་ནང་གཟན་མང་ཧྲགས་ལ་ཕུར་པ་སྟོད་ལས་ཀྱི་དབང་གིས་སྣོད་ལྡན་དུ་མཛད།
ཞལ་ངོའི་སྐུ་རིམ་དུ་མགོན་པོའི་དམར་ཆེན་གཏོར་བཟློག་རྒྱུན་མ་དེ་ཚུགས་དུས་བདག་ཆེན་ནས་ཕྱག་ལེན་གཟིགས་པར་ནང་རེ་བཞིན་ཕེབས།
ས་སྐྱ་ཞབས་དྲུང་དཔོན་སློབ་ནས་ཀྱང་ཐུགས་དམ་གཏོར་བཟློག་བཀའ་དྲིན་སྩལ། བདག་ཆེན་ཞབས་དྲུང་ནས་གསེར་ཞོ་གྲངས་མང་པོའི་ཐུམ་བུ། ཡང་བཀུར་ཁག་ལོངས་གཅིག་གིས་འགོ་དྲངས།
ཇ་གོས་དར་སྤུས་གཙང་ཞིང་གྲངས་མང་བའི་འབུལ་ནོད་དང༌། གཞན་ཡང་ཆོས་ཞུ་བ་ཆེ་ཕྲ་སོ་སོའི་འབུལ་ནོད་མང་པོས་རྡོ་རྗེ་སློབ་དཔོན་ཆེན་པོ་གཞོན་ནུ་བློ་གྲོས་མཚན་ཅན་ལ་གུས་པར་མཆོད་ཅིང༌།
གཞིས་པ་མཆོད་ཡོན་ནས་ཀྱང་ས་སྐྱ་ཞབས་དྲུང་དུ་འབུལ་བ་ཞབས་ཏོག་བཟབས་ཏེ། རྗེ་གཞོན་ནུའི་ཞལ་སྔར་སླར་ཡང་དམར་

པོ་སྐོར་གསུམ་གྱི་ཆོས་སྐོར་ཆ་ཚང་བ་དང༌། དཔལ་མགོན་གྱི་གསང་ཁྲིད་གསན་བཞེས་ལ་ཕེབས་རྒྱུའི་སྙན་འདེབས་མཛད་ནས་རེ་ཞིག་བདག་ཆེན་བསམ་ཡས་སུ་ཐེགས། མེ་ཕོ་ཁྱི་ལོའི་དབྱར་སོས་ནས་ཆོས་སྡེའི་འདུ་ཁང་གི་ལོགས་བྲིས་བཙུགས།
ཐུབ་མཆོག་ཤཱཀྱའི་དབང་པོའི་བྱང་ཆུབ་ཏུ་ཐུགས་བསྐྱེད་ཚུལ་ཐོག་མཐའ་བར་གསུམ་སྔོན་ལ་བཀོད་པ་ནས་བརྩམས། སློབ་དཔོན་དཔའ་བོས་མཛད་པའི་སྐྱེས་རབས་སུམ་ཅུ་པའི་ཁ་འགེངས་སུ་དཔག་བསམ་འཁྲི་ཤིང་དང༌།
གཞན་ཡང་འོས་བབས་ནས་བཏུས་པའི་འོ་སྐོལ་གྱི་སྟོན་པའི་འཁྲུངས་རབས་ལེ་ཚན་མང་པོའི་ཞིང་བཀོད་སོ་སོའི་གཙོ་བོ་རྫོགས་པའི་སངས་རྒྱས་ཀྱི་སྐུ་བརྙན་ཆེ་བ་རེ་དང༌། བྱང་ཆུབ་སེམས་དཔའི་འདྲ་འབག་རྟོགས་བརྗོད་ཀྱི་གཟུགས་འགྲོས་གང་དང་གང་དུ་སྣང་བ་རྣམས་དང་བཅས་པ་ལ་གསེར་རྐྱང་གསོལ་བའི་འདུ་བྱེད་སྐྱ་བྲིས་ཚོན་མདངས་ཐམས་ཅད་སྤྲུལ་སྐུ་རི་ཕྱུར་བ་ཡབ་སྲས་དང༌།
སྤྲུལ་སྐུ་སྐྱིད་ཤོད་པས་མཛད་པ་བཅུ་གཉིས་ཀྱི་ཞིང་བཀོད་རྣམས་བཟབས་བྲིས་མཛད། ཀ་བཞི་ནས་བླ་མ་རིན་པོ་ཆེ་ཚུལ་ཁྲིམས་འགྱུར་མེད་བཀྲ་ཤིས་རྩེར་ཕེབས་ཏེ་རྗེ་མཁན་ཆེན་དྲུང་དུ་ནཱ་རོ་མཁའ་སྤྱོད་ཀྱི་མགྱོགས་ཁྲིད་དམིགས་སྐོར་ཟབ་ཁྱད་དང་བཅས་པ་གསན།
ཡང་བཀུར་སྤོབ་རྩེ་གཅིག་ཕུལ་ནས་ཆོས་སྡེའི་ཚོགས་ལ་རྗེ་བཙུན་དམ་པ་ཀུན་དགའ་གྲོལ་མཆོག་གི་དུས་མཆོད་ཟླ་ཇ་སྐུ་བསྟོད་ཚོགས་འདོན་དང་བཅས་པ་ཡང་འཛུགས་དགོས་ཞུས་པ་ལྟར་ཞལ་གྱིས་བཞེས།
དེ་སྐབས་ནས་བཟུང་སྔ་ཕྱིར་དཔོན་སློབ་ནས་སྐུ་མཚམས་ཡུན་རིང་བ་ཞིག་ལ་བཞུགས་པའི་དགོངས་རྩེ་ཁོ་ནའི་བསླབ་སྟོན་

སྦྱིན་བདག་ཆེན་པོ་ཁུ་དབོན་དང༌། གྲ་རིས་སོ་སོར་ཡང་ཕེབས་པའི་བཀའ་བཟློག་ཏུ་མེད་པ་ཤ་སྟག་བྱུང་བས་སྦྱིན་བདག་ནས་ཐུགས་དམ་ལ་བཞུགས་ཡུལ་ངེད་རང་གིས་ཞབས་ཏོག་ཕུལ་ཆོག་པའི་ཁད་ཉེའི་དབེན་གནས་འདི་ཁ་ཚོར་རང་དུ་དགོས།
གྲྭ་ཚང་ཡས་ཕྱིན་རྣམས་ལ་རེ་ཞིག་སྐུ་ཚབ་དང་རིམ་གྱིས་གདན་སར་བསྐོ་བའི་ལུགས་ཅི་འགབ་ཀྱང་གསལ་ཕེབས་དགོས་ཞུས་པར་བཀའ་ལས་ངེད་རང་གི་སློབ་མའི་ཁྲོད་ནས་འདི་འདྲ་བཞེིན་གྱིས་ཨེ་ཡོང་ངམ་རྗེ་ཚར་ཆེན་དཔོན་སློབ་ཀྱི་བརྒྱུད་འཛིན་ཡིན་པས་གནས་གསར་ནས་སྡེ་པ་ཆོས་རྗེ་རང་ལ་ནན་ཞུས་ཕུལ།
དེ་ཡང་རྟེན་འབྲེལ་མ་འཛོམ་ན་རྗེ་བཀའ་བཞི་པའམ་ས་སྐྱ་མངོན་མཁྱེན་པ་རྣམས་ཀྱང་ས་ལུགས་ཀྱི་ཁྱབ་ཆེ་བར་འདུག་པས་དེ་ཚོར་ཡང་བསླབ་སྟོན་བཞིན་གང་དྲག་ཞུས་གསུང་བ་བཞིན་བྱུང༌།
ཆོས་སྡེ་རྣམ་སྲས་ལྷ་ཁང་ལ་ཨེ་པ་སྤྲུལ་སྐུ་པ་རྣམས་ཀྱི་རྣམ་སྲས་སེར་ཆེན་རྟ་བདག་བརྒྱད་ཀྱིས་བསྐོར་བ་འཇིམ་བཟོ།
གསུམ་སྐས་མགོར་རྒྱལ་ཆེན་གྱི་བཟོ་རྣམས་སྤྲུལ་སྐུ་བློ་གྲོས་ཉི་མས་ལེགས་པར་ཕྱག་རྩལ་བསྐྱེད། ཆོས་མཛད་རྣམ་རིག་པ་དང་སྤྲུལ་སྐུ་བློ་གྲོས་པ་གཉིས་ཀྱིས་གཙང་ཁང་གི་ཉན་ཐོས་བྱང་སེམས་སྒོ་སྲུངས་དང་བཅས་པ་ཡང་སྔ་ཕྱིར་རིམ་གྲུབ་མཛད།
རི་ཕྱུར་པས་བླ་མ་ལྷ་ཁང་གི་སྔགས་སྐུ་གཙོ་བསྡུས་ཀྱི་ཞབས་སུ་དཔལ་མགོན་བྲམ་གཟུགས་ཀྱི་སྐུ་བརྙན་སྐྱ་རིས་བཏབ་པས་བྱིན་རླབས་ཀྱི་མཚན་རྟགས་ཁྱད་པར་ཅན་དང་བཅས་པ་བྱུང༌།
ཤིང་རྩེ་ཡང་སྒྲོལ་མ་ལྷ་ཁང་དང་འདུ་ཁང་གི་ཕལ་ཆེ་བ་རྣམས་དེ་མུས་ལ་གྲུབ། སྐབས་ཤིག་སྣེའུ་སྡོང་

དུ་ཕེབས་བཞུགས་མུས་ལ་གློ་བུར་བཀྲ་ཤིས་ཆོས་སྡེར་ཕེབས་པའི་སྨོན་མཁར་རི་ཟུར་དུ་འབྱོར་སྐབས་གཙང་ཁང་གི་བར་སྐོར་སྟེང་མའི་ཤར་ཟུར་ན་འདུ་དབང་གི་མཐོང་ཁེབས་སོག་མ་ལ་བཅོས་པ་མང་པོ་བརྩེགས། གྲ་པ་གཞོན་པ་མང་རབ་ཅིག་ཞལ་རས་ལྷ་ཁང་གི་གཡོན་ངོས་ན་ནུབ་མོ་བཞུགས་པ་མཛད་ཀྱི་ཡོད་པར།
སྔ་གོང་རྗེ་མཁན་ཆེན་གྱི་སྐུ་ཆོས་དུམ་བུ་མཐོ་གང་ལྷག་ཙམ་ལ་ཧལ་ཚོན་དུ་བྲིས་པའི་ཐང་སྐུ་ཕྱག་ནས་མ་ཞིག་གྲ་པའི་ལག་ན་ཡོད་པ་སོག་གཡབས་ཀྱི་གསེང་དུ་ཤོག་བུས་སྒྲིལ་ནས་བཞག་ཡོད་པ་དང༌།
དེ་ནུབ་གྲ་པ་ཞིག་གིས་ཉལ་གདོང་ཞུན་མར་གྱི་སྒྲོན་མེ་དེར་བཞག་ནས་ཕྱིར་ཕྱིན་ཤུལ་སྡོད་མཁན་མེད་པས་སོག་ཁེབས་རྣམས་ལ་མེ་ཆེར་འབར་བ་ཤིང་བཟང་གི་འོག་ནས་གྱེན་དུ་སོང་སྟེ་སྤེན་བད་སོགས་ལ་ཉེན་ཆེ་བར་བྱུང༌།
ཕྱི་ནང་གི་སྐྱ་སེར་ཐམས་ཅད་མྱུར་བར་འདུས་ཡུར་པོ་དྲངས་རྫིང་མོ་ནས་ཀྱང་ཆུ་སྐྱས་དཔོན་སློབ་ཕེབས་གྲུབ་ཙམ་ལ་མེ་ཡང་ཞི་བ་བྱུང༌།
དེ་རྗེས་སོག་ཐལ་གྱི་མེ་གསེབ་ཏུ་གྲ་པ་འགའ་ཞིག་གིས་ཐང་སྐུ་དེ་ཡོད་ཨེ་སྲིད་བསམ་བཙལ་བས་ཕྱིའི་ཤོག་ཐུམས་ཚིག་པ་ཞིག་རྙེད། ཤོག་རོ་ཕུད་པས་ཐང་སྐུའི་དྲིལ་ཤིང་གི་རྩེ་གཉིས་ནག་པོར་སོང་ཙམ་ལས་གཞན་སྐྱོན་མེད་དུ་ཕེབས་པའི་གནས་ཚུལ་རིག་སྟེ་སྣ་མོ་ཤག་པའི་ཇ་བས་དར་རྩེ་མདོར་མེའི་འཇིགས་སྐྱོབ་ལ་སྤྱན་དྲངས་སོ།
།ཀ་བཞི་ནས་གཙང་ལ་ཐེགས་གྲུབ་ཙམ་གྱི་སྐབས།
བདག་ཀྱང་ཡས་ཕྱོགས་སུ་ཡོང་གདོང་རྗེ་མཁན་ཆེན་བསམ་སྡིངས་སུ་ཕེབས་བཞུགས་གནང་འདུག་པའི་ཞབས་དྲུང་དུ། ཕྱག་འབུལ་ལ་ཕྱིན་པས་ཇ་སྦྱོར་ཁ་ཤས་ཀྱི་བར་བདག་ཆེན་ཕེབས་དུས་ཀྱི་གནས་ཚུལ་

སོགས་འཕྲལ་ཡུན་གྱི་གསུང་འཕྲོས་མང་པོ་དང༌། མཇུག་ཏུ་ངེད་མཚམས་ཡུན་རིང་བ་ཞིག་བྱེད་རྒྱུ་ཡིན་པས་དེ་བར་འཕྲལ་གྱི་སྒྲིགས་ཚུགས་ཟིན་པོ་རྣམས་མི་འཕྱུགས་པའི་དོ་དམ་རྒན་འགོ་ཙམ་ལ་བཅར་སྡོད་བྱེད་དགོས་པའི་བཀའ་ཕེབས་ཤིག་གནང་བྱུང་བའི་ཞུ་ལན་དུ་བདག་གིས།
མ་སྤངས་བཀའ་ཕེབས་དང་འགལ་མེད་ཅིག་ཞུ་དགོས་རྒྱུར་འདུག་རུང༌། དཔོན་སློབ་ཆོས་སྡེར་བཞུགས་ཡུལ་མ་ཤར་ཕྱིན་སྒྲིགས་རྣམས་ངེད་ཀྱིས་སྐྱོང་བ་ལ་རྫོང་ནས་ཀྱང་གློ་བུར་གྱི་རྒྱུ་འགྲོས་བཞིན་ལ་ཁག་བཏང་བའི་གཉེར་ལས་སྣ་རྣམས་ལ་ཡང་ཟེར་དཀའ་ཞིང་གྲ་ཚང་ལས་སྣ་དང་བཅས་པར་ཡང་རེ་ཆེ་འཁོན་ཆེ་ཞིག་བྱུང་དོགས།
དེ་མིན་ཡས་མས་ཀྱི་བྱེད་དགོས་འདི་རྣམས་ཀྱང་འཕྲལ་དུ་འཇོག་ཀྱང་དཀའ་འཛིན་ཀྱང་དཀའ་བ་ཞིག་འདུག་པས།
སེམས་ཅན་གྱིས་བསྒྲུབ་པར་མི་ནུས་པ་ལ། སངས་རྒྱས་ཀྱིས་བཅའ་བ་མི་མཛད་པ་ལྟར། བཀའ་བཅག་པའི་ཉེས་པར་མི་འགྱུར་བ་ཞིག་གི་དགོངས་ཁྲོལ་དགོས་ཞུས་པས་སྒྲུབ་མ་ནུས་ན་ཉེས་པར་མི་འགྱུར་མོད།
བློ་ཡུལ་དུ་བཞག་པའི་ཡས་ཕྱོགས་སུ་ཆོས་སྡེའི་གྲ་རིགས་བཞིན་བྱུང་ན་ཆོས་བཀའ་ཕྲན་བུའི་ཕན་གང་ཐོགས་བྱེད་དགོས་ཞེས་གསུང་གི་ཐ་མར་ཕེབས།
དེ་རྗེས་བསམ་སྡིངས་གཟིམས་ཆུང་ལ་ཡང་ཞལ་བཀོད་སྒྱུར་ཁ། ཤིང་རྩི་དང་བཅས་པ་གནང་གྲུབ་འཕྲལ་ནས་གཏོར་ཤོམས་བཟབས་འཛུགས་དང་བཅས་པའི་སྐུ་མཚམས་ལ་བཞུགས་ནས་ཐུངས་ཙམ་སོང་དུས་གཏོར་མ་གཞན་རྣམས་ལ་དྲོད་ཚ་ཆིལ་བ་འཁོར་མར་ཡོད་པ་དང༌།
ཕྱག་དྲུག་པའི་གཏོར་མ་ལ་དྲོད་མེད་པ་ཞིག་ཡོང་གི་འདུག་

པས། དགེ་སློང་ལུང་རིག་པས་སྙན་དུ་ཕུལ་བས་ཕྱག་དྲུག་པ་ལ་སྤྱན་འདྲེན་ཙམ་ལས་སྐྱེད་ཆོག་རྒྱུན་དུ་མ་བྱས་པས་ལན་ནམ་གསུང་ཞག་མང་རབས་ན་ཕྱག་དྲུག་པའི་གཏོར་མ་ལ་དྲོད་གཞན་རྣམས་དང་འདྲ་བ་བྱུང༌། རེ་ཞིག་ན་ཞབས་ཅུང་ཞིག་བསྙེལ་བ་ལ་སྟོན་གཞུག་ཤམ་པོའི་ཆབ་ཞུགས་ལ་ཕེབས་པས་སྣེའུ་སྡོང་དུ་བདག་མོ་སྲས་ཡུམ་གྱི་སྙན་དུ་སོན་པས།
ཞབས་དྲུང་གདུང་བརྒྱུད་གནམ་གཤེགས་ཀྱི་དངུལ་གདུང་རབ་གནས་ལ་སྤྱན་འདྲེན་སྙན་ཞུས་བྱུང་བར་ཕེབས་དགོས་པ་ཤར།
དེ་གདོང་ཐུགས་དམ་གཏོར་མ་སྐྱོང་བ་མཛད། བསམ་སྡིངས་ཀྱི་སྐུ་ཆས་རྣམས་ཆོས་སྡེ་རང་དུ་བསྒྲིལ། གྲ་ཚང་གི་རགས་བསྡུས་ཕྱགས་ཕྱིར་ཁྲིད་པའི་རྩེར་རབ་གནས་ལ་ཕེབས།
ཀྱེ་རྡོར་གྱི་ཆོ་གའི་སྒོ་ནས་རབ་གནས་རྒྱས་པ་དང༌། ཞབས་དྲུང་ཡུམ་སྲས་ལ་ཀྱེ་རྡོར་རྒྱུ་དབང་སོགས་བཀའ་རྗེས་གནང་མང་པོ་སྩལ། དེ་ནས་དོལ་སྔོན་དུ་ཡང་སྤྱན་དྲངས་ནས་ཞལ་ངོ་ཐམས་ཅད་ལ་ཚེ་དཔག་མེད་ལྷ་དགུའི་དབང་སོགས་བཀའ་དྲིན་སྩལ།
སླར་བཀྲ་ཤིས་རྩེ་ཆོས་སྡེར་ཕེབས་བཞུགས་ཐོག་མྱུར་བར་སྐུ་མཚམས་ལ་བཞུགས་པའི་དགོངས་པ་ནས། སྡེ་པ་ཆོས་རྗེའི་དྲུང་ཆོས་སྡེ་རང་ན་ཕྱགས་ཕྱིར་བཞུགས་ཡོད་པ་དང༌།
རྫོང་ནས་ཡབ་སྲས་ཐམས་ཅད་ལ་བསླབ་སྟོན་རིམ་ཅན་ཕེབས་པར། ད་གྲ་པ་འདི་ཚོས་གང་ཅིའི་བྱེད་དགོས་རྣམས་གྲ་འགྲིག་ཡོད་པས་འདི་རྣམས་ལ་སྔར་གང་ཡོད་ཀྱི་ཞབས་ཏོག་རྣམས་མ་ཆག་པ་དང་དུས་མ་བདེ་བ་བཞིན་བྱུང་ཀྱང་ཆོས་སྡེའི་གྲ་པར་གོ་ཆ་གཏོད་པ་སོགས་མ་བྱེད།
གལ་ཆེ་དུས་བཀང་གསོ་གཏོར་བཟློག་རང་བྱེད་ཆུག །ཁོ་རང་གྲ་པ་ཚོའི་ཡང་དམག་གི་ཚབ་དེ་ཀས་ཡོང་བ་ཡོད་གསུང་བ་ལན་དུ་མར་ཕེབས།

ཉིན་ཅིག་ཨའོ་ཆོས་སྐྱོང་ཟེར་བ་གྲ་ཚང་རང་གི་ཐབ་ཁ་བ་དེས་ཆོས་སྡེའི་ཚོགས་ལ་མང་ཇ་གདན་སྣོན་ཞུས་པའི་སྨོན་ལམ་ལ་བཞུགས་ཁྲིའི་ཁར་སྤྱན་དྲངས་དུས་འཕྲལ་ཡུན་གྱི་སྒྲིགས་རྣམ་གཞག་མང་པོའི་བསླབ་བྱ་གནང༌།
ཚོགས་གྲོལ་ནས་སྡེ་ཚན་སོ་སོའི་རྒན་པ་རེ་གཟིམས་ཆུང་དུ་ཤོག་གསུང་འཛོམ་བྱུང་བ་དང་སྡེ་ཚན་རེ་རེ་ནས་སྨོས་པའི་རྒན་པ་སུ་ཡོད་གསུང་བ་ལ། སོ་སོའི་ངོ་སྦྱོར་ཞུས་ཟིན་པ་དང༌། བཀའ་ཕེབས་སུ་དོ་ཞག་ནས་ཡར་རྒྱབ་སོགས་ལ་ཆོས་དབར་འདྲ་ཡང་དགོས་པ་ཡོད་པས་དེ་དུས་སོགས་སྤྱི་དང་ཁྱད་པར་གྱི་སྒྲིགས་བྱེད་ལུགས་ཞིབ་རྒྱས་གནང༌།
རྒྱུན་གྱི་ཐུགས་དམ་ཕྱག་ལེན་ཉམས་བཞེས་རྣམས་ཀྱི་བསླབ་སྟོན་སྩལ་བའི་མཐར་ས་སྐྱ་པ་གོང་མ་རྣམས་གང་མཛད་བདག་ཆེན་རྡོ་རྗེ་འཆང་གིས་མཛད།
དེ་རིན་པོ་ཆེ་རྡོ་རིངས་པས་མཛད། དེ་རིན་པོ་ཆེ་ཚར་པས་མཛད། དེ་ངས་བྱས་པ་ཡིན་པས་ཡིད་ཆེས་པ་དང་དེ་བཞིན་དུ་མ་འཕྱུགས་པ་བྱེད་དགོས་རྒྱུ་ཡིན་པས་ཐམས་ཅད་ཀྱི་སེམས་ལ་ཞོག
།ཅེས་པ་བྱུང་ནས་རྒན་པ་རྣམས་ཀྱང་གྱེས། ཞག་འགའ་ན་ཕྱག་ལ་སྙུན་རྐྱེན་ཕྲ་མོ་ཞིག་བྱུང་བ་ལ་ལྗགས་ཆབ་གནང་རིམ་གྱིས་ཞི་རུང༌། ཡང་ཡང་འཕོས་ནས་ཤར་བའི་མཐར་སྔགས་དང་སྨན་མང་པོ་འབུལ་བཞེས་མཛད་ཀྱང་མ་ཕན་པར་ཆེར་སྙུང༌།
དེ་དུས་མགོན་ཁང་ཆེན་མོའི་སྦུས་འབྱེད་དུ་འཚོགས་ནས་བསྐང་གསོ་ཕུལ་བས་ཁྱད་ཇ་སྦྱོར་བ་གནང་བཞེས་སྤྲོ་གསོལ་རས་མང་པོ་མཛད།
ཐུགས་དགྱེས་པའི་གསུང་འབའ་ཞིག་བྱོན། སྒོ་མངས་ཀྱི་མདོའི་གནམ་སྒོ་འཁྲིས་སུ་མཚམས་མཐོ་རྒྱབ་པ་ཁྱི་ཞུགས་པ་ཕྱིར་ཕུད་པས་བསྒྱེལ། བྱ་རོག་

གི་གཤོག་པའི་གསེབ་ན་སྒྲོ་དཀར་པོ་ཡོད་པ་ཞིག་ཆོས་སྡེའི་ཐོག་སྟེང་རྣམས་སུ་འཁོར་མར་བྱུང༌། བསྙེལ་ཟུག་ཆེ་ཡང་སྐུའི་དང་ཚུགས་མ་ཉམས་པར་བཞུགས་པ་དང་ཐུགས་དམ་རྣམས་མི་འཆག་པ་ཡུན་རིང་པོར་མཛད།
རྣལ་འབྱོར་མའི་ཐུགས་དམ་སྐུ་ཁམས་ཐིམ་ཁ་ཚུན་མ་ཆག །དེའི་ཚེ་ཁོ་བོ་དབེན་པའི་རྨི་ལམ་ན་རྗེ་མཁན་ཆེན་ཁང་བཟང་ཞིག་ན་བཞུགས་པ་ནས་ཕྱི་རོལ་ཏུ་ཕེབས་ཏེ། ཞིང་རྨོས་བྱས་མ་ཐག་ཞིག་གི་སྟེང་ན་ཕར་རིངས་སྟབས་སུ་ཐེགས་པའི་ཕྱགས་ཕྱིར་བསྙེགས་ནས་ཞུ་བ་བྱེད་ཁུལ་ཞིག་ལ།
ཞལ་ཤར་ཕྱོགས་ཁོ་ན་ལ་གཟིགས་ཤིང་བཟློག་ཏུ་མེད་པའི་ཚུལ་གྱིས་ཐེགས་ཤུལ་དུ་སྟན་དམར་ཞིག་ལུས་བྱུང་བས་ཡིད་ཅུང་མ་བདེ་ཞིང་གསོལ་བ་བཏབ།
བདག་གི་ལྷན་ཅིག་གནས་པ་ན་རེ་ངའི་རྨི་ལམ་ན་རྩེས་དང་བསམ་གཏན་གླིང་གི་མདུན་ན་ཡར་རྗེ་མཁན་ཆེན་ཕེབས་པའི་ཕྱགས་ཕྱི་དགེ་སློང་འགའ་ཟུང་ཡོད་འཕྲོ་ལ་བུད་མེད་གཞོན་ནུ་རྒྱན་སྣ་ཚོགས་ཀྱིས་སྤྲས་པ་བཞི་ཙམ་གྱིས་ཕྱག་འཐེན་བྱེད་པ་ལ་དགེ་སློང་ཆོས་མཛད་པ་ལེགས་ཞུས་པས།
ད་ལམ་འདི་རྣམས་ཀྱིས་བྱས་པ་རང་ལེགས་གསུང་བ་དང་མཉམ་དུ་བཞུགས་འདིང་བཀྲམས་པའི་སྟེང་དུ་བཞུགས། བུད་མེད་བཞི་པོས་སྣ་རེ་རེ་ནས་བཏེག་རོལ་མོའི་སྒྲ་དང་བཅས་གར་སོང་ཆ་མེད་དུ་ཐེགས་པ་ཞིག་བྱུང་ཟེར་བས་དེ་མི་ལེགས་པའི་ལྟས་སུ་འདུག་བྱས།
མཚན་ལྟས་དེ་དང་མཐུན་པར་བཀྲ་ཤིས་ཆོས་སྡེར་སྐུ་ཁམས་ཞན་པའི་མུས་ཟླ་བ་བཅུ་གཉིས་པའི་བཅོ་ལྔ་མཆོད་པ་གནང་གྲུབ་པའི་དགོངས་འཚམས།
སྐུ་ངལ་བའི་ངང་ནས་དགེ་སློང་གཉིས་དང་སྡེ་པ་རིན་པོ་ཆེ་དངོས་གྲུབ་རྡོ་རྗེ་རྣམས་ཞབས་དྲུང་ན་བཞུགས། ཞུན་མར་གྱི་བཀུ་མཉེ་

ཞུགས་ཀྱི་མདངས་ལ་འབུལ་འཕྲོ་རང་ལ་ཐུགས་དྲན་ཐིམ་ནས་གསུང་མ་བྱུང་བས་སྡེ་པས་གསུང་ཆེན་བཏོན་ནས་བླ་རྡོལ་དུ་གསོལ་བ་བཏབ་པས། རེ་ཞིག་སད་པ་ལྟ་བུར་སྤྱན་ཅེ་རེ་གཟིགས་ནས་དེ་འདྲ་མཛད་པ་མ་ལེགས་ད་ལྟ་མདུན་གྱི་སྟེང་འདིར་རིན་པོ་ཆེ་ཚར་པ་ཕེབས།
རིམ་པས་འཁྲིས་ཀྱི་ཀ་བ་འདིའི་མགོ་ཙམ་དུ་ཕེབས་དུས་རྡོ་རྗེ་འཆང་སྐུ་མདོག་སྔོ་སྐྱ་ཁྲུ་གང་བ་ཅིག་ཏུ་གྱུར་པའི་ཚེ་དྲན་སྣང་ཐིམ་པ་ཅིག་བྱུང་དེ་དུས་རང་འགྲོས་ལ་བཏང་ན་ལེགས་པ་ལ།
ད་ཟླ་བ་འདིའི་ཉི་ཤུ་ལྔ་ཚུན་ནད་འདི་ཁ་མྱོང་དགོས་པར་འདུག་གསུང་བས་སླར་ཡང་བཀུར་སྟི་ཞབས་ཏོག་ལེགས་པར་ཕུལ། སྡེ་བ་དང་ཞབས་ཕྱི་ན་ཡོད་པ་རྣམས་ལ་བཀའ་ཕེབས་སུ་ངའི་དཔེ་ཆ་རྣམས་མ་འཁྱར་བ་གྱིས།
ཁྱད་པར་དུ་མགོན་པོའི་ཆོས་སྐོར་གྱི་གླེགས་བམ་རྣམས་ཆ་ཚང་དུ་བཞུགས་པ་ཙམ་ལ་ཆོས་སྐྱོང་འགོ །གསུང་གི་རྟེན་ཡིན་པས་ད་ལྟ་ནས་ངའི་ཐེལ་རྩེས་གནོན་ལ་གྱ་ཚོམས་སུ་ཁ་མ་འབྱེད།
ད་ལམ་ཁམས་འཚོ་དཀའ་བས། ངའི་ཕུང་པོ་ལ་རྟོག་དཔྱོད་ཞིབ་མོ་གྱིས་ལ་མཚན་ལྟས་རྣམས་མྱོང་བ་མེད་ན་མི་ཤེས་པས་འདི་ལྟ་བུ་འབྱུང་ཞེས་ཞིབ་པར་སྩལ་ནས་མ་བྱུང་བར་དུ་སྒུལ་སྐྱོད་མ་བྱེད།
རྟགས་བྱུང་འཕྲལ་འདི་ལྟར་གྱིས་ཞེས། པུར་ཆས་འཇུག་དང་གདུང་ཆོག་འབུལ་ལུགས་རྣམས་སློབ་པ་གནང༌། ཆོ་ག་ཟིན་འཕྲལ་སྦྱིན་བསྲེག་བྱས་པའི་རུས་པ་རྣམས་མ་གོད་པར་སཱཙྪ་ལེགས་པར་བཏབ་སྟེ་གཡའ་རི་མཐོ་ཞིང་གཙང་བ་ཞིག་ཏུ་སྤྱན་དྲངས།
གལ་པོར་རེ་ཞིག་ཕུང་པོ་ཡོད་པ་ལ་མོས་ན་ལོ་གཅིག་ནས་སྔར་བཞིན་གྱིས་གསུང་བ་ནན་ཏན་དུ་མཛད། ཞག་བཅུ་

སྐོར་སྐུ་ཅུད་ཟད་བདེ་བ་བསྙུན་ཟུག་མེད་པའི་ཐུགས་དམ་ལ་བཞུགས་པའི་ངང་ནས་ས་མོ་ཕག་གི་ལོ་ཧོར་ཟླ་བཅུ་གཉིས་པའི་ཉེར་ལྔའི་ཆ་ཤས་འཆར་བར་ཉེ་བ་ན་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཏེ། སྐུ་དེའི་དངོས་ཀྱི་མཛད་པ་འོད་གསལ་དུ་བསྡུས་མ་ཐག་ནས་མྱུར་དུ་སྡེ་པ་རིན་པོ་ཆེ་དངོས་གྲུབ་རྡོ་རྗེས་བཀའ་ཁྱབ་མཛད།
བླ་མ་ལྷ་ཁང་དུ་རིག་པ་འཛིན་པའི་དགེ་འདུན་ལྔ་བཅུ་ཙམ་གྱིས། སྙིང་པོ་ཀྱེ་རྡོ་རྗེའི་ཆོ་གའི་སྒོ་ནས་གསོལ་བ་འདེབས་པའི་སྟ་གོན་བཙུགས་ནས་བདུན་ཕྲག་གཉིས་གནས་དེ་ཉིད་དུ་མཛད།
འདུ་ཁང་དུ་ཆོས་སྡེའི་དགེ་འདུན་བྱིངས་ཀྱིས་སྐུ་བསྟོད་བླ་མ་མཆོད་ཆོག་སྨོན་ལམ་སྣ་མང་པོ་དང༌།
ཁྱད་པར་ལམ་ཟབ་སྨོན་ལམ་ནན་ཏན་ཅན། རྩེ་ཚོགས་ཆེན་པའི་དགེ་འདུན་མང་རགས་ཀྱི་སྨན་བླ། བསམ་ཡས་ནས་རབ་བྱུང་གྲ་ཚང་གི་ཀུན་རིག །གཞན་ཡང་གཡའ་ནང་བསམ་སྡིངས་སོགས་དགོན་ལག་དང་བཅས་པའི་དགེ་འདུན་བརྒྱད་བརྒྱ་ཙམ་གྱིས་སོ་སོའི་འདོན་པ་རྣམས་སྟོང་རྩ་མང་པོ་སྦྲེལ་ནས་མཛད།
ཚོགས་དབུ་ཆེན་མོ་ལ་ས་སྐྱ་ཞབས་དྲུང་བདག་ཆེན་རིན་པོ་ཆེ་ཡར་རྒྱབ་ན་བཞུགས་ཐོག་ཏུ་སྤྱན་འདྲེན་ཞུས་པ་ལྟར་ཕེབས། བན་གཙང་པ་རྣམས་ཀྱིས་བླ་མ་མཆོད་ཆོག་མཛད།
ཞབས་དྲུང་སྐུ་རྐྱང་གིས་གཟིམས་ཆུང་དུ་ངོར་པ་རྡོ་རྗེ་འཆང་གི་ཐུགས་དམ་ཀྱེ་རྡོར་གྱི་དཀྱིལ་ཐང་ཞལ་ཕྱེ་ནས། སྒྲུབ་མཆོད་དང་བདག་འཇུག་གནང༌། ཚོགས་མཁན་ཆེན་དཔལ་བསོད་པ།
དགའ་གདོང་རིག་པའི་རལ་གྲི་བསོད་བརྟན་པ། རབ་བྱུང་སློབ་དཔོན་རབ་འབྱམས་པ་སྟོན་པ་གྲགས་པ་རྣམས་སོ་སོའི་ཚོགས་དབུ་ལ་བཞུགས། ཀྱེ་རྡོར་གྱི་ཆོག་གྲའི་སྒོ་ནས་མཆོད་འབུལ་

གྱི་བྱང་འདྲེན་བདུན་ཕྲག་དང་པོ་དགའ་གདོང་བསོད་བརྟན་པས་མཛད། གཉིས་པའི་སྟ་གོན་ནས་བདག་སླེབས་ཏེ་མཆོད་ཡོན་གྱི་དགོངས་པར་འདུག་པས་བདག་གིས་བྱས། མཁན་ཆེན་རྡོ་རྗེ་འཆང་དགོངས་པ་ཆོས་དབྱིངས་སུ་ཐིམ་ནས་དགུང་ཞག་བཅུ་གསུམ་གྱི་བར་སྐུ་གདུང་རིན་པོ་ཆེ་ལྷག་པར་གཟི་མདངས་རྒྱས་པར་བཞུགས།
ཆོ་འཕྲུལ་གྱི་ཚེས་བརྒྱད་ལ་དབུའི་གཙུག་ཕུད་གྱེན་དུ་འཕྱུར་ཞིང་ཕུར་གྱི་མདངས་ཡལ་བས་ཞལ་བཞུགས་དུས་ཀྱི་བསླབ་སྟོན་ལྟར་དྲི་བཟང་སྣ་ཚོགས་ཀྱིས་སྦགས་པའི་དར་ཡུག་གིས་སྐུ་གདུང་ལ་ཆས་འཇུག་གི་ཞབས་ཏོག་ཕུལ།
པུར་སྒྲོམ་ཟེའུ་ལྷ་ཁང་གི་དབྱིབས་ཅན་དུ་སྤྱན་དྲངས། ན་བཟའ་སྣམ་སྦྱར་དང་ལྷ་རྫས་ཀྱིས་ཀླུབས་པའི་སྐུ་མདུན་དུ་མཆོད་པ་བཟང་པོ་བཤམས།
ཡར་ཀླུངས་པ་སེང་གེ་རྒྱལ་མཚན་གྱི་དམ་ཚིག་ཐང་ཁ་ཀྱེ་རྡོར་བ་སྤུ་མར་གྲགས་པའི་རས་བྲིས་ཀྱི་དཀྱིལ་འཁོར་ཞལ་ཕྱེ་ནས་ཚེས་དགུ་ལ་སྟ་གོན། བཅུའི་དངོས་གཞི་ནས་བདུན་ཕྲག་གཅིག་གི་བར་ཆོ་ག་རྒྱས་པར་ཕུལ།
བླ་མའི་རྣལ་འབྱོར་གྱི་སྒོ་དུ་མ་ཉམས་སུ་བླངས། ཚེས་བཅུ་བཞིའི་ཉིན་དགེ་འདུན་བརྒྱད་བརྒྱ་ལ་བདག་ཆེན་རིན་པོ་ཆེའི་ཕྱག་ནས་ཉིན་ཐུབ་ཀྱི་ཞབས་ཏོག་བཟབས་པ།
སྡེ་སོ་སོའི་བླ་མ་སློབ་དཔོན་རྣམས་ལ་གནང་སྦྱིན་ཚོགས་ལ་སྤྱི་འགྱེད་གདུང་ཁང་སྐུ་མདུན་དུ་དཀར་མེ་ཞལ་ཟས་བཟང་པོ་བརྒྱ་ཕྲག་ལོངས་པ་དང་བཅས་པའི་ཉེར་སྤྱོད་ལྔ་རྒྱས་པར་བཤམས།
ཞབས་དྲུང་རང་གི་བཀྲ་ཤིས་ཁ་བཏགས་འདོམ་ཁོར་མ་གཅིག་རྣམས། བན་གཙང་བ་རྣམས་ཀྱིས་ཚོན་སི་ཁ་རེ་བསྣམས་ཏེ་ཕྱག་ཕྱི་ལ་གདུང་ཁང་སྐུ་མདུན་དུ་ཕེབས་བྱིན་རླབས་

ཞུ་བ་གནང་གྲུབ་ནས་དཔོན་སློབ་ཐམས་ཅད་མགྲིན་གཅིག་ཏུ་མཆོད་འབུལ་དང་གསོལ་གདབ་ཕན་བདེའི་སྨོན་ལམ་རྒྱས་པར་གྲུབ་ནས། སྐུ་རྐྱང་གདུང་ཁང་འཁྲིས་སུ་ལམ་ཟབ་བཞེས། ཀྱེ་རྡོར་གྱི་ཆོ་ག་གྲ་ན་དྲུག་ཅུ་ཙམ་ཡོད་པ་རྣམས་ལ།
སྒེར་དུ་ཇ་དན་རྡུམ་གཅིག མར་ལྟང༌། ཞིབ་རྒྱག་ཟས་སྣའི་སྒམ་དུ་མ། ཤ་སྐམ་ཆེ་ཁོག་ཆུང་ཁོག་དང་པོ་ཚོགས་འཁོར་ཆས་སུ་རྩིས་སྤྲོད་གནང་དུས་འདི་རྣམས་ཉི་མ་གང་ཕྱིད་མ་བྱེད་པར་ཆོ་ག་པ་རྣམས་ལ་ཞབས་ཏོག་གྱིས་གསུང་གཉེར་པ་རྣམས་ལ་བཀའ་ཁྱབ་བྱུང༌།
ཆོས་སྡེའི་ཕྱག་མཛོད་དུ་གདུང་འབུལ། ཇ་གོས་དར། གསེར་དངུལ་གྱི་ཕོར་གཞོང༌། ཟངས་ལྕགས་རས་སོགས་ཀྱི་དགུ་ཚན་གསུམ་སྡེ་པ་ཆོས་རྗེའི་དྲུང་ཉེ་གནས་ཆེན་མོ་རྣམས་ལ་སྙེལ་བྱ་གནང་སྦྱིན།
བདག་ལ་ཡང་ཆོག་ཡོན་གྱི་གནང་ཆ་རྣམས་གྱ་ནོམ་པ། རྫོང་ནས་སྡེ་པ་ཡབ་སྲས་སོ་སོར་ཆིབས་བཟང་པོ་ཇ་གོས་དར་སོགས་ཀྱི་གནང་ཁྱབ་དཔངས་བསྟོད་མཛད།
གཞན་ཡང་སྣེ་སྡོང་གོང་དཀར་སྙུག་ལ་བསམ་མཁར་སོགས་སྦྱིན་བདག་ཆེ་ཕྲ་དུ་མ་དང༌། གོང་དཀར་ཆོས་སྡེ་རྩེ་ཚོགས་ཆེན། ཡོལ་རིན་ཆེན་གླིང་སོགས་སྡེ་ཆེ་ཕྲ། བུ་སློབ་ཆེ་ཕྲ་སོ་སོ་ནས་དཀར་མེ་སྙན་དར་གདུང་འབུལ་གྱི་སྣ་དྲངས་ཆེ་འབྱོར་ཆུང་འབྱོར།
བཀྲ་ཤིས་རྩེ་ནས་མཆོད་ཡོན་རྣམས་ཀྱིས་ཀྱང་དགོངས་རྫོགས་ཆེན་མོ་ལ་དགེ་འདུན་ཕྱོགས་རིས་མེད་པ་སྤྱན་དྲངས་པའི་སྟོང་ཕྲག་ལྷག་ཙམ་ལ་ཞབས་ཏོག་གྱ་ནོམ་པ།
སྡེ་ཆེ་ཆུང་སོ་སོར་སྤྱི་འགྱེད་དང༌། བདག་ཆེན་རིན་པོ་ཆེ་ཚོགས་དབུ་ལ་ཕེབས་པར་བརྒྱ་འབུལ་ལ་དགུ་ཚན་རེའི་འགོར་བཀྲ་ཤིས་ཁ་བཏགས་བཟང་བ་རེས་སྣ་དྲངས་པའི་དཀར་གངས་ཉ་སྐྱོགས་གི་གུ་ཤ་ལས་

གྲུབ་པའི་ཀཱའ་ཊུུ་ར། སྤོས་གཞོང་ཕུད་ཅན་ཏིང་བདུན་ཆ། བཟང་གོས་ཀྱི་སྟེང་ཁེབས་ཆེ་བ། ཁྱད་ཇ་གཞུང་ཇ་ཁག་ལོངས་མང་པོ་དང་ཆིབས་ཆེན་ལ་གསེར་ཆས་སྦྲན་པ་སོགས་ཆིབས་དྲག་ཞན་མང་པོ། ཁྲོ་ཟངས། མཛོ། གོས་ཕྱི་ནང་ཁ་དོག་མི་གཅིག་པ་ཁོ་ནའི་ཚན་པ་ཁྱད་རས་དང༌།
བར་རས་གྲངས་སུ་སྤེལ་བ། བཀྲ་ཤིས་ཁ་བཏགས་ཀྱི་ཡོལ་བ་དང་ཚོན་སི་སྨན་ཙེ་སོག་ཇུས་སོགས་ཀྱི་ཡོལ་བ། རལ་གྲི་སྤུས་གཙང་སྣ་ཁ་དང་བཅས་པ་རྣམས་གྲངས་སུ་སྤེལ་བ།
སྡེ་ཆེ་ཕྲའི་མཁན་པོ་དང་བླ་མ་སློབ་དཔོན་སོ་སོར་འབུལ་ནོད་ཀྱང་སྤུས་གཙང་ཞིང་སོ་སོའི་ཐོབ་ཆ་གོ་རིམ་ལྟར་མཛད་དེ་མཆོད་ཡུལ་རྣམས་དགྱེས་པ་བསྐྱེད་དེ་སོ་སོར་ཐེགས། མཁན་ཆེན་ཆོས་ཀྱི་རྒྱལ་པོའི་གཟུགས་སྐུ་རེ་ཞིག་ཞིང་འདིར་མིའི་འགྲོ་བར་གྱུར་པའི་གདུལ་བྱ་ཐུན་མོང་དུ་མི་སྣང་བ་ལྟར་མཛད་ཀྱང་ཐུགས་རྗེའི་གཟིགས་པ་རྒྱུན་མི་འཆད་པས་མཛད་པ་འཕྲིན་ལས་ཀྱི་ཚུལ་རྣམས་མཐོང་ཐོས་དྲན་རེག་གི་འགྲོ་བ་ཐམས་ཅད་ལས་ཀྱི་སྒྲིབ་པ་རྣམ་པར་བྱང་བའི་བརྡ་དང་རྟེན་འབྱུང་གི་ངོ་མཚར་མཐོང་བ་ནི་དགོངས་པ་འོད་གསལ་དུ་ཐིམ་པའི་དུས་ནས་བཟུང་ཕྱོགས་མཚམས་ཀྱི་ནམ་མཁའ་ཐམས་ཅད་རྡུལ་དང་བྲལ་བར་དྭངས་ཤིང་ཉི་མའི་དཀྱིལ་འཁོར་འོད་གསལ་བ་དང༌།
སྐུ་གདུང་རིན་པོ་ཆེ་བཞུགས་པའི་སྟེང་ཐད་ནས་གློ་བུར་དུ་འཇའ་དཀར་ལི་ཞིང་འཁྱོག་པ་ཆ་ཤས་ཕྲ་མོ་མང་པོའི་དྲ་བ་ཕྱོགས་བཅུར་འཕྲོ་ཡང་ཉིན་མོར་བྱེད་པའི་འོད་ལ་མི་སྒྲིབ་པ་དང༌།
རྗེས་འཇུག་གི་གདུལ་བྱ་ལ་ཆོས་དང་དཔལ་འབྱོར་རྒྱས་པའི་རྟེན་འབྱུང་མ་ཉམས་པས། ཉི་མ་སྔ་དྲོ་ཙམ་ནས་འཇའ་དཀར་གྱི་འཕྲེང་བ་རྣམས་ཁ་དོག་ལྔའི་མདངས་

ཀྱིས་བཀྲ་བ་ཤ་སྟག་ཏུ་གྱུར་པའི་དབྱིབས་རྣམས་མེ་ཏོག་ལ་སོགས་པའི་མཆོད་པ་སྣ་ལྔའི་གཟུགས་དབྱིབས་སུ་བསྒྲིབས་པ་ལྟ་བུར་གསལ་བ་དང༌། ཁ་ཅིག་རྨ་བྱའི་མདོངས་ལྟ་བུ། ལ་ལ་ཟ་འོག་གི་ཡུག་རྐྱང་ལྟ་བུ།
གཞན་དར་སྣ་ཚོགས་ཀྱི་སྐུད་འཕན་དཔྱངས་པ་ལྟར་ལྡིང་ཁང་དུ་བྱས་པ་ཕང་ཕུང་དུ་གནས་པ་དང༌། དྲ་བ་འཁྲིགས་པ་རྒྱུན་མི་འཆད་པ་དང༌། རྗེས་སོར་ཡང་ལོ་མང་པོའི་བར་ཉེར་ལྔ་མཆོད་པའི་ཉིན་གང་ཡིན་ལ་འཇའ་ཚོན་རྨ་བྱའི་སྒྲོ་ཚོན་ལྟ་བུས་ནམ་མཁའ་ཁྱབ་པ་ཁོ་ན་བྱུང༌།
ལྷ་མའི་སྐྱེ་འགྲོ་དབང་དུ་འདུ་བའི་རྟེན་འབྱུང་ད་ལྟར་ཡང་བཤད་སྒྲུབ་ཀྱི་སྡེ་གཞན་ལས་ལྷག་པོར་སྟོབས་ཀྱི་འཁོར་ལོས་སྒྱུར་བ་རྣམས་མཐོང་འཇོག་ཆེ་བ་མཛད་ཀྱི་འདུག
།བསྟན་པ་ལ་སྡང་བ་རྣམས་ཚར་གཅོད་པའི་འཕྲིན་ལས་རྒྱུན་མི་ཆད་པའི་རྟེན་འབྲེལ་དུ་སྔགས་འཆང་ཡིན་པར་རློམ་པའི་མི་ཆེན་ཞིག་གིས་མཁན་ཆེན་ཀུན་སྤངས་པ་གཤེགས་པ་དེ་ངེད་ཀྱི་མཐུ་ཡིན་ཟེར་བ་ལབས་པས་དེ་ནས་ལོ་མ་འགྱངས་པར་ཁོང་རང་ཡར་ཀླུངས་སུ་འབྱོན་པར་ཆས་པའི་ལམ་དུ་དམ་ཅན་པུ་ཏྲ་འཇིག་རྟེན་དྲེགས་པའི་ཚུལ་དུ་བྱས་པས་ཚར་བཅད་པས་གཟེར་ཕོག་སྟེ་རྟ་སྟེང་ནས་ལྷུང༌།
དེ་མ་ཐག་རང་ནས་དུས་ལས་འདས། གཞན་ཡང་མ་རུངས་པའི་སེམས་འཆང་བའི་ཆེ་ཕྲ་ཐམས་ཅད་ལ་བཀའ་ཆད་མྱུར་བར་ཡོང་བ་ལ་ཆེད་དུ་བསྐུལ་མི་དགོས་པ་ཞིག་འདུག་གོ །དེ་ལྟར་ཐུན་མོང་ལས་བཞིའི་འཕྲིན་ལས་ཐམས་ཅད་ཐོགས་མེད་དུ་འགྲུབ་པ་དང༌།
མཆོག་གི་དངོས་གྲུབ་བརྙེས་པས་ས་ལམ་གྱི་ཡོན་ཏན་ལས་བྱུང་བའི་རིང་བསྲེལ་ཡང་དུ་མ་ཕེབས་འདུག་ཅིང༌། ཁྱད་པར་

མཁན་ཆེན་རྡོ་རྗེ་འཆང་གི་ཕྱག་ནས་བཞུགས་པའི་སྨན་སྐུ་གཅིག་ལ་འཕེལ་གདུང་བྱོན་པ་འབྲུག་དཔོན་བསོད་ནམས་མཚན་ཅན་གྱི་ཕྱག་ན་ཡོད་འདུག་གོ །དེ་ལྟར་ཡིད་ཆེས་ཀྱི་དད་པ་བླ་མ་ཡི་དམ་མཁའ་འགྲོ་ཆོས་སྐྱོང་རྣམས་ལ་གསོལ་བ་འདེབས་པ་ལ་བརྩོན་པ་དང༌།
གསུང་གི་བསླབ་བྱ་རྣམས་དང་མི་འགལ་བར་ཆོས་བཞིན་སྤྱོད་ན་སྲིད་ཞིའི་ཕུན་ཚོགས་ཐམས་ཅད་འབྱོར་ཞིང་རྒྱས་པར་ཐེ་ཚོམ་མེད་དོ། །ཀུན་ཁྱབ་ཕྱོགས་ཀྱི་འཁོར་ཡུག་འགེངས་པ་སྐད་གསང་མཐོན་པོའི་དབྱངས་སྙན་འདི་ནི་རྫོགས་ལྡན་སྤྲིན་གྱི་འབྲུག་སྒྲ་མ་ཡིན་དམ་པའི་ཡོན་ཏན་ཕྱོགས་བརྒྱར་སྒྲོག་པ་རྣ་བའི་དཔལ་མོར་སིམ་པ་སྦྱིན་བྱེད་བློ་གསལ་མགྲིན་པའི་ང་རོ་ཡིན།
།རྣམ་བཀྲ་མིག་གི་བདུད་རྩིར་བྱེད་པ་ཀཻ་ལ་ཤ་ཡིས་འཛིན་ངོས་ཀྱི་དབྱར་དུས་དབང་པོའི་གཞུ་རིས་མ་ཡིན་རྣམ་དཀར་དུས་གསུམ་དགེ་བའི་གཏམ་སྙན་ལེགས་བཤད་ཚིག་གིས་སྔོན་བྱོན་གསལ་བྱེད་གླེགས་བུར་བཀོད་པའི་འདུ་བྱེད་ཡིན།
།ཟུར་མྀག་ལྷུང་བས་ཀུན་དགའི་སྤུ་ལོང་སྙིང་ལ་སིམ་བྱེད་ལང་ཚོས་དྲེགས་པ་འཆི་མེད་བུ་མོའི་འཇོ་སྒེག་མ་ཡིན་ལན་གཅིག་མཐོང་བས་མཆོག་གི་ཡུལ་ལ་ངོ་མཚར་དྭངས་པའི་དད་པ་སྐྱེད་བྱེད་དྲང་སྲོང་བརྗོད་པའི་ལེགས་བཤད་ཡིན།
།མཛེས་ལྡན་དགའ་མའི་གླུ་དབྱངས་ཀྱིས་བསྐུལ་བཞིན་བཟང་མཛའ་བོའི་རྒྱུད་མངས་དང་འགྲོགས་ན་ཆུང་རྩེ་དགའི་ལོངས་སྤྱོད་མ་ཡིན་དམ་པའི་གསུང་གིས་ཡང་ཡང་བསྐུལ་བས་དད་ལྡན་སྙིང་གི་སྐྱོ་བ་སངས་བྱེད་ངོ་མཚར་རྣ་བའི་བདུད་རྩི་ཡིན།
།བརྒྱུད་ལྡན་གསུང་གི་བདུད་

རྩི་ལན་གསུམ་འབབ། །མཆོག་དམན་གདུལ་བྱའི་རྒྱ་མཚོ་བཞིར་བགྲོད་ཚེ། །མི་ཟད་ངན་འགྲོའི་གདུང་བ་ཀུན་ཞི་བའི། ཐམས་མཁས་པད་དཀར་མིག་ལས་མཚུངས་གཞན་མེད། །དུས་མཐར་ཁྱོད་མཐུས་ལྷ་རིགས་རྗེ་འབངས་རྣམས།
།ཕུན་ཚོགས་འབྱོར་བ་རྒྱས་མཐོང་རྣམ་ཐོས་བུ། །རང་མཐུ་ཉམ་ཆུང་རིག་ནས་ལྷུན་པོའི་སྤོར། །ཡུད་ཙམ་ངལ་གསོའི་འཛུམ་ཞལ་ཕྱོགས་པ་སྙམ། །ཁམས་གསུམ་སྣོད་བཅུད་བརྟན་གཡོའི་དགེ་ལེགས་ཀྱིས། །འདུ་གནས་ཞབས་བརྟན་པདྨོའི་དོ་ར་དེ།
།ཡངས་པོར་བསྒྲུབས་པས་ཀུན་གསལ་ལང་ཚོ་མས། །རང་ལུས་ཐོགས་བྱས་བཀག་ཀྱང་ནུས་མ་ཡིན། །འཕྲིན་ལས་དྲག་པོའི་གདུལ་བྱ་བསྟན་པའི་དགྲ། །ཐམས་ཅད་སྲིད་མཐར་བསྒྲལ་བའི་ལྷག་མ་ཞིག
།ཡོད་པར་ངེས་ཏེ་མཐུ་ལྡན་སྲུང་མའི་ཚོགས། །ད་དུང་བསྟན་པའི་མེལ་ཚེ་ཁོ་ན་མཛད། །ཐུགས་རྗེ་ཀུན་གསལ་ཡང་བོར་འཕྲིན་ལས་བཞི། །གྲུབ་པ་དཔྱིད་ཀྱི་དགའ་སྟོན་ཡོངས་གང་བས། །སྐལ་བཟང་བསོད་ནམས་འཛིན་མར་ཡེ་ཤེས་ཀྱི།
།འབྲས་ལྡན་ཕུན་ཚོགས་སྙེ་མའི་དོག་པས་གཏམས། །ཀྭ་ཡེ། སྙན་འོས་ངག་གི་ཉམས་ལྡན་ཚིག་ཏུ་ཟབ་ཡངས་རྣམ་ཐར་མདོ་ཙམ་བརྗོད་པའི་ནོར་ལྡན་མར། །རྣམ་གསུམ་རིགས་པའི་ཨུཏྤལ་ཆེར་རྒྱས་བདེ་བླག་རྟོགས་པའི་གེ་སར་ཟེའུ་འབྲུ་བཞད་པའི་དཔལ།
།དོན་བཟང་སྙིང་པོའི་ཟིལ་མངར་ཡོངས་དུད་རྒྱན་གྱི་གླུ་ལེན་རྐང་དྲུག་འཕྲེང་བས་རྣམ་རྩེན་པ། །དཔལ་ཡོན་དམ་པའི་གསུང་ཞིམ་ངད་ལྡང་འདབ་

བརྒྱའི་ཆུན་པོ་ཕྱོགས་ཀྱི་སྒེག་མོའི་འགྲམ་པར་ཆགས། །ཆོས་ཀྱི་སྦྱིན་པོས་ཆོས་བཞིན་དུ། །ས་སྐྱོང་ས་ཡི་དབང་ཕྱུག་ནི། །མཁྱེན་ལྡན་མཆེད་བཅས་མཁྱེན་པའི་གསུང༌། །རྣར་སྙན་རྣ་བར་བསྐུལ་བའང་དྲན།
།བཀྲ་ཤིས་མཚན་མས་རྣམ་མཛེས་པ། །ཆོས་ཀྱི་འདུན་སར་རིག་འཛིན་གྱི། །སྡེ་སྣོད་ཀློག་པའི་འདུས་པ་ཡང༌། །ཕལ་ཆེར་འདི་དོན་གཉེར་ཞེས་ཐོས། །ཡོངས་འཛིན་སྲིད་པའི་མིག་འཕྲུལ་ཅན། །དགྱེས་སྤྱོད་ས་ཡི་ཐིག་ལེ་ནི།
།ཕུན་ཚོགས་འབྱོར་པ་ཡོལ་མདའི་ལྗོངས། །ཤེལ་དཀར་ར་བའི་ཁོར་ཡུག་དང༌། །ལྷན་ཅིག་འབྲས་ལྡན་ལྗོན་པའི་ཚལ། །རྣམ་རྒྱལ་འདུས་པའི་བསྟི་གནས་ནི། །སྐལ་བཟང་ཀུན་དགའི་ར་བ་ཡོད། །གངས་ཅན་ཁོར་ཡུག་འཛིན་མའི་དབུས་འགྱུར་ཚལ།
།རི་ངོས་སྨན་ལྗོངས་གྲུབ་པའི་བསྟི་གནས་ཀྱི། །ཐོངས་ཟུང་སྐྱེ་བའི་སྨོན་ལམ་མཐུ་གྲུབ་པ། །དཀར་པོའི་ལས་འཕྲོ་སད་པའི་ཀུ་སཱ་ལི། །བློ་མཆོག་སྨྲ་བའི་ཟླ་བ་ཆ་ཤས་ཅན།
།གྲོས་འདུན་གཅིག་ཏུ་དཀར་བའི་ཀུ་མུ་ད། །རྒྱལ་ཀུན་བསྔགས་པའི་ཟེའུ་འབྲུ་ཁ་འབྱེད་པ། །མཚན་བཟང་རི་དྭགས་གཟུགས་བརྙན་འཛིན་པ་ཤར། །ཐེག་མཆོག་མངོན་སུམ་ལམ་ལ་ཉམས་མྱོང་གི །འཇུག་ངོགས་མཐུན་དཔེ་གསལ་བའི་རྣམ་ཐར་བཞིན།
།དྲི་ལན་ཤིང་རྟར་བཞུགས་པ་པདྨའི་གཉེན། །འཇིག་རྟེན་འདི་ན་བདུད་རྩིའི་འོད་བརྒྱ་འགྱེད། །ཡེ་ཤེས་གཟིགས་པའི་ཡོངས་འཛིན་ཐུགས་རྗེའི་ཕུལ། །ལང་ཚོའི་རྩེ་དགས་བསླུས་

པ་ཤ་ཟ་མོའི། །འཇིགས་སྐྱོབ་ལག་པའི་འཆེལ་པ་སྤྲིན་ཤུགས་བཞིན། །བདེ་འབྱོར་ཐར་པའི་གླིང་དུ་བཀྲི་གྱུར་ཅིག །མི་ཟད་རྒྱ་མཚོའི་ཀློང་ལས་ཕྱིར་བཟློག་གི །འགྱུར་མེད་བདེན་པས་བོས་པའི་མཐུན་ཕྱོགས་རླུང༌།
།གང་ལ་ཡིད་ཆེས་ཚིག་གི་རྗེས་བཞུགས་བཞིན། །རྣམ་གསུམ་གྲུབ་པའི་འབྱོར་པ་ཐོབ་གྱུར་ཅིག །གླེགས་བམ་མཐོང་དང་དེ་ཚིག་བསྒྲགས་པའི་དབྱངས། །རྣ་བར་སོན་ཞིང་དེ་དོན་དྲན་རྣམས་དང༌། །ལྷན་ཅིག་ས་གསུམ་གནས་པའི་ཡིད་ཅན་རྣམས།
།སྲིད་ཞིའི་རྒུད་པ་ཀུན་ལས་བསྲུང་གྱུར་ཅིག །རྗེ་བླ་མ་རྡོ་རྗེ་འཆང་ཆེན་པོ་གཞོན་ནུ་བློ་གྲོས་ཞབས་ཀྱི་རྣམ་ཐར་ཐེག་མཆོག་ཆོས་ཀྱི་གཎྜིའི་སྒྲ་དབྱངས་ཞེས་བྱ་བ་དམ་པ་དེ་ཉིད་ལས་གཙུག་ལག་གཉིས་ཀྱི་བཀའ་དྲིན་མང་དུ་ཐོས་པའི་དགེ་སློང་སྤོང་བ་པ་བློ་གྲོས་རྒྱལ་མཚན་དཔལ་བཟང་པོའམ།
མིང་གཞན་དབྱངས་ཅན་ཕུན་ཚོགས་ངག་གི་དབང་པོའི་སྡེ་བྱ་བས་སྦྱར་བའོ།།
།། རྣམ་ཐར་མ་འདི་ག་ཡིན་པ་ལ། བར་དུ་སྙན་ངག་གི་ཚིགས་བཅད་ཡོད་པ་མགོ་མཇུག་མ་ཚང་བ་ཞིག་ཡོལ་རིན་ཆེན་གླིང་ནས་བྱུང་བ་མཛད་པ་པོ་ཉིད་ཀྱིས་རྒྱས་སུ་བཏང་བའི་འདྲ་མིན་ཞིག་ཡིན་པར་མངོན། ཚར་ཆེན་གྱི་རྣམ་ཐར་འབྲི་སྐབས་དཔེ་འདི་མ་འབྱོར་བས་ཁུངས་དྲངས་པ་རྣམས་ཅིག་ཤོས་ཡིན་ནོ།།
།།note>

